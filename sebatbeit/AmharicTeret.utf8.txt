ቱኻን፤ ቁንጫና ቅማል

በጥንት ዘመን ቱኻን፤ ቁንጫና ቅማል አንድ ቤት ውስጥ ደባል ሆነው ይኖሩ ነበር፤ በሚኖሩበት ቤትም ውስጥ አስፈላጊ የሆነ የመገልገያ እቃዎች ነበሩዋቸው። ከእቃዎቻቸውም መካከል አንዱ የወተት ማጠራቀሚያ እንሥራ ነበር። ከእለታት አንድ ቀን እቤታቸው ውስጥ ውሃ አልነበረምና፤ወንዝ ወርዶ ውኃ ማምጣት ያለበት ማን እንደሆነ መነጋገር ጀመሩ፤ ቁንጫና ቅማል ቱኻንን አንተ ዛሬ ወንዝ ወርደህ  ውኃ ማምጣት አለብህ አሉት፤ ቱኻንም ሲመልስ እኔ ወንዝ ወርጄ ውኃ ማምጣት እችላለሁ፤ ነገር ግን እኔ ጠረኔ መልካም ስላልሆነና ያመጣሁትም ውኃ የእኔን ጠረን ይዞ ስለሚገማ ማን ይጠጣዋል? ይህ ከሚሆን ከእናንተ አንዳችሁ ብታመጡ ይሻላል አላቸው፤ ቅማልን ለቀንጫ እንዲህ ከሚሆን አንተ ብታመጣ ይሻላል አለው። ቁንጫም፤ አዬ የኔ ፀባይ ጠንቅቀህ የምታውቅ ይመስለኛስ፤ እኔ ቀስ ብዬ መሄድ አልችልም፤ ስዘል እንሥራ እሰብራለሁ፤ እንሥር ከተሰበረ ውኃ የለም ማለት ነው ስለዚህ ቅማል አንተ ሄደህ ብታመጣ ይሻላል አለው፤ ቅማልም የራሱ የሆነ ምክንያት ማቅረብ ጀመረ፤ እኔ ቶሎ ብዬ መሄድ አልችልም፥ እንሥራ ውኃ ተሸክሜ ለመምጣትም አቅሙ የለኝም አለ።

በመጨረሻም ሶስቱም አንድ ውሳኔ ላይ ደረሱ። ውኃው ከሚገማና እንስራ ተሰብሮ ውኃ ከሚጠፋ አንተ ደርሰህ እስክትመጣ እንታገሳለንና አንተ ብታመጣ ይሻላል በማለት ቅማል እንዲያመጣ ተስማሙ።

ቅማልም የወተት ማጠራቀሚያ የነበረው እንሥራ ተሸክኖ ወንዝ ወረደ፤ ውኃም ለመቅዳት እንሥራውን ማለቅለቅ ነበረበትና ትንሽ ውኃ ጨምሮ ሲያለቀልቀው ወተት ስለመሠለው ጠጣው፤ ደጋግሞ እንደዚያ ካደረገ በኃላ ቅማል እጅግ በጣም ትልቅ ሆነ፤ መንቀሳቀስም ስላቃተው እዚያ ተቀመጠ።

የተለያዩ የዱርና የቤት እንሰሳት ውኃ ለመጠጣት ወደ ወንዙ መጡ ፤ በመጀመሪያ የመጣው ቀበሮ ነበርና፤ አንተ ቅማል ይህ ያህል የተለቅኸው ምን ሆነህ ነው ሲል ጠየቀው። ቅማልን የውልህ አንተ የሚያህ አንድ ቀበሮ ውጬ ነው እንደዚህ የሆንኩት አለው፤ ቀበሮምታዲያ አሁን እኔንም ልትውጠኝ ነው ወይ ሲል ጠየቀው።

ቅማልም ታዲያስ ልተውህ ነው ወይ አለው ያን ጊዜም ቀበሮ ከቅማል ዘልዬ አመልጣለሁ ሲል ወንዙ ውስጥ ገብቶ ሞተ፤ ከዚያም በኋላ የዱርና የቤት እንሰሳት በዚህ ሁኔታ ወንዙ ውስጥ ገብተው ካለቁ በኋላ በመጨረሻ የመጣው ግመል ነበር፤ ግመልም ቅማልን እንዲህ ሲል ጠየቀው «ቅማል እንደዚህ የወፈርኸው ምን በልተህ ነው፤ ቅማልም የውልህ አንተን የሚያህል ግመል ውጬ ነው እንደዚህ የሆንኩት አለው፤ ግመልም ታዲያ እኔንም ልትውጠኝ ነወይ ሲል ጠየቀው ቅማል ታዲያ ልተውህ  ነው ወይ አለው። ግመልም ደንግጦ ከቅማል ሸሽቼ አመልጣለሁ ሲል ወንዙ ውስጥ ገብቶ ሞተ፤ በዚያን ጊዜ ቅማል ሁሉንም እንሰሳት እንዳሞኛቸው ካረጋገጠ በኃላ በጣም ገርሞት ሲስቅ ፈንድቶ ሞተ ይባላል።


ጦርነት በቀልድ ነው አለች ዶሮ  


	በጥንት ዘመን አራት እንሰሳት ማለትም ዶሮ አይጥ እባብና እርኩም በአንድነት ይኖሩ ነበር። ለእነርሱም የጋራቸው የሆነ አንድ በሬ ነበራቸው። በሬውም በየቀኑ ወደ ግጥሽ ቦታ ወስደው የሚያስማሩት በየተራ ነበር። ከእለታት አንድ ቀን የእባብ ተራ ደረስና በሬውን ይዞ ወደ ግጦሽ ቦታ ሄደ። በዚህ ጊዜ ሶስቱ ብቻ አብረው ባሉት ዶሮ አንድ ሃሳብ አቀረበ፤ ሃሳቡም አንድ በሬ ለአራት አላቸው ከማለት በሬው የሶስት ነው ቢባል አይሻልም ወይ ብሎ ጠየቃቸው። እነርሱም ይሻል ነበር፤ ግን እንዴት የሶስት ማድረግ ይቻላል አሉት? እሱም አይ ይህማ በጣም ቀላል ነው፤ እባብ ብርድ ላይ ውሎ ማታ በሬው ይዞ ሲመጣ ሳያስብ በድንገት አንተ ዋጠው በማለት ለእርኩም ሃሳቡን ገለፀለት፤ እርኩምም በዚህ ተስማምቶና ተዘጋጅቶ ጠበቀው። እንደተለመደው ማታ እባብ በሬውን ይዞ መጥቶ ሰላምታ ከተለዋውጡ በኃላ ገና ቁጭ  እንዳለ እርኩም በድንገት ጭንቅላቱ ወግቶ ዋጠው። በዚያችም ሌሊት በሬው የሶስታችን ብቻ ነው በማለት ሲዝናኑ አደሩ፤ በማግስቱም ተረኛ እርኩም ስለነበር  በሬውን ይዞ ግጦሽ ወዳለበት ቦታ ይዞ ሄደ፤ ዶሮና አይጥ ብቻ ቤት ውስጥ ቀሩ፤ ዶሮም እንደልማዱ አይጥን ይህ በሬ ለሶስት ከሚሆን ይልቅ ለሁለታችን ቢሆን ምን ይመስልሃል? አለው። አይጥም ቢሆንማ በጣም ቆንጆ ነበር፤ ግን የሚቻል አይመስለኝም፤ ምክንያቱም እርኩም እጅግ ትልቅና ሃይለኛ ስለሆን በምን ዓይነት መንገድ እርሱን ማስለቀቅ እንችላለን? ሲል ጠየቀው።  ዶሮም  ይህማ በጣም ቀላል ነው። ማታ በሬው ይዞ ከመጣ በኋላ አንተ በርዶኛልና ክንፎችህ ትልልቆች ስለሆኑ እባክህ በክንፎችህ ውስጥ አስገብተህ እቀፈኝ በለው። እሱም ስለማይጠራጠር እሺ ብሎ ያቅፍሃል፤ በዚያን ጊዜ እንቅንፍ ሲይዘው በኃይለኛ ጥርሶችህ ክንፎቹን እልም አርገህ ቁረጣቸው ብሎ መከረው አይጥም ምክሩን ተቀበለና እርኩም በሬውን ይዞ ከመጣ በኋላ የመኝታቸው ሰዓት ሲደርስ የተባለውን ሁሉ በማድረግ እርኩምን ክንፎቹ ቆራርጦ ገደለው። ከዚያ በኋላ በሬው የሁለታችን ብቻ ነው በማለት በጣም ተደሰቱ። ከእለታት በአንዱ ቀን ጠዋት ዶሮ ለአይጥ አንድ ሃሳብ አቀረበለት። አንተ በጣም ጎበዝ ነህ፤ እባብን የዋጠ እርኩምን የሚያህል ግዙፍ አሞራ ገድነህ በሬው የሁለታችን እንዲሆን አድርገሃል። ስለዚህ አሁን ደስ ይበልህ፤ በራስህም ላይ ቅቤ አስቀምጥና እዚህ ፀሐይ ላይ እንቀመጥ፤ አለው፤ አይጥም ደስ ስለተሰኘ ቅቤ  በራሱ ላይ አስቀምጦ ፀሐይ ሊሞቅ ሜዳ ወጣ። እዚያ ተቀምጠው ሲጫወቱ ከሰማይ እየበረረ መጣና ጭልፊት ብድግ አድርጎ ይዟት እልም አለ። በዚያን ጊዜ ዶሮ ወይ ጉድ ለካስ ጦርነት በቀልድ ነው በማለት የበሬው ብቸኛ ባለቤት ልትሆን ቻለች።



አይጥና እንቁራሪት
	ከእለታት አንድ ቀን አይጥና እንቁራሪት መንገድ ላይ ተገናኙ፤ ሁለቱም ሰላምታ ከተለዋወጡ በኋላ ከዛሬ ጀምሮ ወዳጅነት ይኑረን፤ እንዲያውም አብረን ማኅበር እንጠጣ ተባባሉ፤ በነገሩ ከተስማሙ በኋላ እንቀራሪት አይጥን ቀድመህ አንተ ደግስና ማኅበር አጠጣ ፤ በእለቱ መላ ቤተሰቤ ይዤ እመጣለሁ፤ አለው፤ አይጥም በነገሩ ተስማማና አስፈላጊውን ዝግጅት ሁሉ አደረገ። ከልክ ያለፈ ድግስም ደገሰ፤ ምንም ነገር አላጎደለም፤ እንቁራሪትም መላ ቤተሰቡን ይዞ ወደ አይጥ ቤት በመሄድ የተደገሠውን ድግስ በሙሉ ከበሉና ከጠጡ በኋላ የሚቀጥለው ጊዜ እኔ እደግሳለሁ በማለት ተለያዩ፤ ቀናት አልፈው ወሩ ደረሰና እንቁራሪት ምንም ዓይነት ድግስ ሳይደግስ ወንዝ አጠገብ ቁጭ ብሎ መጠበቅ ጀመረ፤
	አይጥም በቀኑ መላ ቤተሰቡ ሰብስቦ ወደ እንቁራሪት ቤት ጎዞ ጀመር፤ እንቁራሪትም እኔ ያዘጋጀሁት ድግስ ወንዝ ላይ ስለሆነ ተሰብስባትሁ ኑ አላቸውና ዘሎ ውኃ ውስጥ ገባ፤ አይጥም እንቁራሪትን ተከትሎ ዘሎ ውኃ ውስጥ ገባ፤ ውኃ ውስጥ ገብቶ የመኖር ልምድ የሌለው አይጥ በአፍንጫውና በጆሮው ውኃ ሲገባ ራሱን መምራት አቅቶት ሲዝለፈለፍ እንቁራሪት አየውና፤ ምነው አቶ አይጥ በእኔ ማኅበር አንድ ብርሌ እንኳን ሳትጠጣ ሰክረህ ትዝለፈለፋለህ እንዴ ! አለው ይባላል።

ጭልፊትና አይጥ

	በአንድ ወቅት አንድ የአይጦች ንጉስ ለመዝናናት አሰበና ራሱ ላይ ቅቤ ተቀበቶና ሻሽ አስሮ ከቤቱ ውጭ በመውጣት ጋያ እያጤሰ ፀሐይ ይሞቅ ነበር።
	በዚያም ቀን ጭልፊት በበረራ ላይ እያለ ወደ ታች ሲመለከት የአይጦች ንጉስ በተመቻቸ ቦታና ሁኔታ ተቀምጦ ሲያገኘው ያለርኅራሄ በፍጥነት ወርዶ ከነበረነት ሥፍራ ላይ ብድግ አድርጎ ይዞት ከፍ ብሎ በመብረር ጉዞውን ቀጠለ።
	ጭልፊትም አረፍ ብሎ የአይጦች ንጉስ የሚበላበት ቦታ በመቃኘት ላይ እያለ ድንገት አምልጦት አንድ አስታ የሚባል ትንሽ ዛፍ ስር ወደቀ፤ ጭልፊትም ወዲያውኑ ተከታት
ሎት አብሮ ዱብ አለ፤ የአይጦችንም ንጉስ ያዘው፤ ግን እንደያዘው ሙሉ በሙሉ እርግጠኛ አልነበረም።
	ጭልፊትና የአይጦች ንጉስ ከነበሩነት ቦታ ትንሽ ፈቀቅ ብሎ የአይጦች ጉድጓድ ነበረና፤ የአይጦች ንጉስ አገኘው። በዚያ ጊዜም በጥርጥር ለነበረው ጭልፊት የአይጦች ንጉስ ' ' አዬ አቶ ጭልፊት የአይጦች ይዣለሁ ብለህ ከአስታሙ ስር ስትታገል ጊዜህን አትጨርስ ' ' 
አለው።
ያን ጊዜም ጭልፊት እውነት መሰለውና የአይጦችን ንጉስ ለቀቀው፤ እሱም ፈጥኖ ወደ ጉድጓዱ በመግባት አመለጠው። ጭልፊትም በማዘንና በሽወዳው በመገረም ወደቤቱ ተመለሠ ይባላል።

  
ክፉና ደግ ሰዎች 

በአንድ መንደር የሚኖሩ ስማቸው ክፉና ደግ የሚባሉ ሁለት ሰዎች ነበሩ። እነዚህም ሰዎች ወደጦርነት ለመሄድ ስንቃቸው አዘጋጅተው መጓዝ ጀመሩ። ብዙ ከተጓዙ በኃላ ደከማቸውና ምግብ ለመብላት ተቀመጡ፤ ክፉ ለደጉ አሁን አንተ የያዝከው ምግብ እንብላው የእኔው ኋላ እንበላዋለን አለው። ደጉም ተስማምቶ እርሱ ይዞት የነበረው ምግብ  በሉት፤ እንደገናም ጉዞ ጀምረው ብዙ ከተጓዙ በኋላ ደጉ ለክፉ እንግዲህ ምግቡ አሁን እንብላው አለው። ክፉም እኔ ምግቤን አልሰጥህም። ከምግቤ እንድሰጥህ ከፈለግህ አንድ ዓይንህ አውጥቼ ልውሰድ አለው። ደጉም እኔ በረሃብ ከምሞት አንድ ዓይኔ ብትወስድ ይሻላል ብሎ አንድ ዓይኑን ሰጠው። ክፉም ትንሽ ምግብ ሰጠው፤ ከዚያ እንደገና ከተጓዙ በኃላ ደከማቸውና ደጉ ለክፉ እባክህ የቀረው ምግብ እንብላው ብሎ ጠየቀው፤ ክፉም ምግብ እንድሰጥህ ከፈለግህ የቀረው አንድ ዓይንህ ስጠኝ አለው። ደጉም ረሃብ ከሚገድለኝ ምግብ ስጠኝና ዓይኔን ውሰድ ብሎ አውጥቶ ሰጠው። ክፉም ደጉ ዓይኑ እንደታወረ ባየ ጊዜ በመንገድ ጥሎት ሄደ።
ደጉም ሁለት ዓይኑ ጠፍቶ መንገድ ቁጭ እንዳለ በዚያ አካባቢ የነበሩ እረኞች ሲነጋገሩ ሰምቶ እባካችሁ ዛፍ ያለበት ቦታ ውሰዱኝ አላቸው። እረኞቹም መሽቶ ስለነበረ ትልቅ ዛፍ አጠገብ ወሰዱት። እርሱም እየተንፏቀቀ ዛፉ ላይ ወጥቶ ተቀመጠ። ሌሊትም የተለያዩ አውሬዎችና አጋንንቶች በዛፉ ስር ተሰበሰቡ። ከመካከላቸውም አንዱ ኧረ እባካችሁ ሰው ሰው ይሸተኛል አለ። እነርሱም አይ ከሰው ጋር ስለዋልክ ነው አሉት።
በኋላም እነርሱ እርስ በርሳቸው ስለተለያዩ መድኃኒቶች ይነጋገሩ ነበር። ከመካከላቸው አንዱም ይኸውላችሁ የዚህ አገር ገዢ ልጁ በጣም ታማ ለሞት ተቃርባለች አላቸው። ሌላው አይ ይህማ ቀላል ነበር፤ በዚያ አካባቢ ያለው ዛፍ ቢቆረጥ ከስሩ ትልቅ ውሃ ይፈልቃልና በዚያ ውሃ ብትታጠብ ለእርሷ ፈውስ ይሆን ነበር። በመቀጠልም አንደኛው ስለተለያዩ በሽታዎችና መድኃኒቶቻቸው ሲናገር ዓይኑ የጠፋ ሰው ከእንደዚህ ዓይነት ዛፍ ቅጠሉ ወስዶ ዓይኑን ቢያሸው ይፈወሳል አለ። ሰውዬውም ዛፉ ላይ ቁጭ ብሎ ይህንን ሁሉ ሰማ፤ ሌሊቱም ሲነጋ ሁሉም ተበታተኑ ሰውዬውም ከዛፉ ላይ ወርዶ በዛፉ ስር ተቀመጠ። ረፈድ ሲልም እረኞቹ ከከቶቻቸው እየነዱ ሲያልፉ ጠርቶ እባካችሁ ከጫካ ስሙ እንዲህ የሚባል ዛፍ ቅጠል አምጡልኝ አላቸው እነርሱም ቅጠኑን አመጡለት፤ በቅጠሉም ዓይኑን ሲያሽበት ሁለቱም ዓይኖቹ በሩ ማየትም ቻለ።
ከዚያ ተነስቶ በቀጥታ ወደ አገረ ገዢው ቤት አቀና፤ እዚያም እንደደረሰ ቤቶች ስለእግዚአብሔር ብላችሁ ተዘከሩኝ የራበኝ ሰው ነኝ አለ። እነርሱም እባክህ ዞር በል እኛ ለራሳችን ሰው ታሞብናል አሉት። እርሱም አይ ግድ የለም ለታመመው መድኃኒት አለኝ። ከዳነች ምን ትሰጡኛላችሁ አላቸው።
አገረ ገዢውም ሰፊ መሬት፤ ቤት እሰጥሃለሁ፡ እሷም ከዳነች እድርልሃልሁ አለው።
ደጉም፤ ማታ በሰማው መሠረት ሂዱና ይህን ዛፍ ቁረጡት ከስሩም ትልቅ ውሃ ይፈልቃል፤ ውኃውም መድኃኒት ነው አላቸው። በዚህም መሠረት ልጅትዋ ዳነች። አገረ ገዢውም የገባለትን ቃል በሙሉ ፈፀመለት።
ደጉም ደስ ብሎት ሲኖር ሳለ አገረ ገዢው ሞተ፤ ከዚያም በኋላ ንብረቱና ሃብቱን በሙሉ ወረሰና ሲኖር፤ አንድ ቀን ክፉ በሄደበት አገር ተቸግሮ የሚበላው አጥቶ ሲንከራተት ወደዚያ እየለመነ መጣ። የተራብኩኝ ችግረኛ ነኝ እባካችሁ የምበላውን ስጡኝ አለ።
 ደጉም አወቀውና አስገቡት አለ፤ የሚበላው ምግብና የሚለብሰው ልብስ ሰጠው። ከዚያም በኃላ የቀደመው ነገር ሁሉ አንስቶ ማንነቱን ገልፆ አጫወተው። ክፉም ይሄ ሁሉ ሃብት እንዴት እንዳገኘና ዓይኑን እንዴት እንደዳነ ጠየቀው፤ደጉም ሁኔታውን በሙሉ አጫወተው። ክፉም እንግዲህ ይህ ሁሉ በዚህ መንገድ የሚገኝ ከሆነ አሁን አንተ ዓይኖቼን አጥፋኝ አለው፤ ደጉም አይ እኔ ዓይንህን አላጠፋህም አለው። በመጨረሻም ክፉ የራሱን ዓይኖች አጥፍቶ እየተመራ በመሄድ ዛፉ ላይ ወጣና ተቀመጠ። ሌሊትም አራዊቱና አጋንንቱ እንደልማዳቸው ተሰብስበው ሲነጋገሩ ከመካከላቸው አንዱ ኧረ እባካችሁ ሰው ሰው ይሸተኛል አለ። እ
ሱም እኔ እኮ እዚህ አለሁ አላቸው። እነርሱም አውርደው ጥለው ሰባብረው በሉት የክፉ ሥራውም አገኘ ይባላል። 












-6-


	በጥንት ዘመን ብዙ ሰዎች ይተላለፉበት በነበረ ጎዳና አጠገብ የሚኖር ባለጠጋ ሰው ነበር፤ ይህም ሰው ከአንገትዎ በላይ የቀበሮ ከአንገትዋ በታች የሰው ምስል የነበራት ሚስት ነበረችው፤ ከቤቱም አጠገብ አንድ ትልቅ መጋዘን ለአንድ ዓላማ አሠርቶ ነበር። በዚያ ጎዳና ላይ ይተላለፉ ከነበሩ ብዙ ሰዎች ሲመሽባቸው እዚያ ቤት ለማደር ይገቡ ነበር። ሰውዬውም ባለጠጋ ስለነበረ አስፈላጊውን መስተንግዶ ሁሉ ያደግላቸው ነበር። ብዙ ሰዎችም እንደዚህ ባለጠጋ ሆነህ እያለ እንዴት ከዚች ሴት ጋር ትኖራለህ ብለው ይጠይቁት ነበር፤ እሱም ይህን ጥያቄ የጠየቁት ሰዎች በሙሉ አንገታቸው አስቆርጦ ከቤቱ አጠገብ በነበረው መጋዘን ሬሳቸው ይከምረው ነበር።
ከእለታት አንድ ቀን አንድ ሰው መሸበትና ሊያድር ገባ፤ ለዚህም ሰው አስፈላጊው መስተንግዶ ሁሉ ተደርጎለት ካደረ በኋላ ምንም ዓይነት ጥያቄ ሳያነሳ ስለተደረገለት መልካም መስተንግዶ አመስግኖ ወደ ቤቱ ለመሄድ ሲዘጋጅ፤ ባለጠጋው ሰው ከመሄድህ በፊት አንድ ላሳይህ የምፈልገው ነገር አለና ተከተለኝ አለው፤ እሱም ከቤቱ አጠገብ ወደነበረው መጋዘን ወስዶ የሰዎችን ሬሳ አሳየው፤ እንግዳውም ምንድናቸው ብሎ ጠየቀው።
ባለጠጋውም ይኸውልህ ይህች ሚስቴ ለእኔ በጣም ተስማምታኛለች፤ አብረንም እንኖራለን። እነዚህ ሰዎች መሽቶባቸው ሊያድሩ ገቡ፤ አስፈላጊውን መስተንግዶ ከተደረገላቸው በኋላ አመሰግነው መሄድ ሲገባቸው እንዴት ከዚች ሴት ጋር ትኖራለህ ያሉኝ ሰዎች ሬሳ ነው ብሎ መለሰለት። ያም እንግዳ በጣም ተገርሞ ለመሄድ ሲነሳ፤ ባለጠጋው ከመሄድህ በፊት በዘመንህ ሁሉ ልትጠቀምበት የምትችል ምክር እመክርሃለሁኝ አለው፤ እነርሱም፥
1. የቀደመው መንገድ ትተህ አቋራጭ መንገድ ነው ብለህ በአዲስ መንገድ 
    አትሂድ።
2. ክፉ ነገር ለማድረግ አትቸኩል።
3. ባለፈ ነገር ፈፅሞ አትፀፀት።

	እንግዳውም ይህን ምክር ተቀብሎ ጎዞውን ቀጠለ። በመንገድም አንድ ስው አግኝቶ አብረው መጓዝ ጀመሩ ጥቂትም ከተጓዙ በኋላ ያ ሰው ለቤታችን ቅርብ ስለሆነ በዚህ በኩል አቋርጠን እንሂድ አለው፤ የእንግዳው ሰው ግን አቋርጠህ አትሂድ ተብያለሁ ስለዚህ አልሄድም አለ፤ በቀደመው መንገድ ተጎዞ አንድ ቦታ ላይ ሲደርስ አቋርጦ የሄደው ሰው በሽፍቶች ተገድሎ ከተጣለበት አገኘው።
	በዚያ እየተገረመ ወደ ቤቱ በመጓዝ ላይ እያለ ከሩቅ ሆኖ ሲመለከት እቤቱ አካባቢ ሰዎች ሲጣሉ አየ። እሱም ጠመንጃውን አቀባብሎ ሰፈር የሚረብሹ ማንናቸው ብሎ ሊተኩስ ሲዘጋጅ ክፉ ነገር ለማድረግ አትቸኩል ብሎ የመከረውን ምክር ትዝ አለውና ነገሩ ከማድረግ ተቆጥቦ ወደቤቱ ሲደርስ እነዚያ በሰፈር ሲጣሉ ያያቸው ሰዎች የራሱ ልጆች እየተጫወቱ መሆናቸው ሲያይ በጣም ደስ አለው፤ እቤቱም ከደረሰ በኋላ አዬ ሌላም ብዙ ነገር በነገረኝ ጥሩ ነበር፤ አለ፤ ግን ባለፈ ነገር አትፀፀት ያለው ትዝ ሲለው ያለፈው እንዳለፈ መቁጠር አለብኝ ብሎ በሰላም ኖሩ ይባላል።



ሽፋራዶነ
በጥንት ዘመን ሽፋራዶነ የሚባል አንድ ጦረኛ ነበር። አንድ ቀን በጦርነት ለመሄድ ሲዘጋጅ አንድ ቁራ ከእርሱ ጋር አብሮ መሄድ ፈለገና ጠየቀው ሽፋራዶንና ቁራው አብረው ጎዞ ላይ እያሉ በመንገድ አንድ እረኛ አግኝተው አብሮአቸው እንዲሄድ ጠየቁት እርሱም ፈቃደኛ ሆነ ጥቂት ከተጓዙ በኋላ ወንዝ አጠገብ ደረሱ። ቁራም እኔ ወንዙን መዝለል እችላለሁ እናንተግን አትችሉም አላቸው። እነርሱም አንተ የዘለልከውን መዝለል እንችላለን አሉት። በመጀመሪያ ቁራ ዘለለ ከዚያም ሽፋራዶን ዘለለ እረኛው ግን መዝለል ስላቃተው አብሮ መሄድ አልቻለም ወደቤቱም ተመለስ።
ሸፋራዶነና ቁራ ግን ሄደው አሸንፈው ብዙ ከብትና ንብረት ማርከው ሲመለሱ አንድ ትልቅ ጭቃ ያለበት ቦታ ደረሱ አሁንም በሁለቱም መካከል ውርርድ ሆነ ቁራም እኔ የዘለልኩትን አትዝልም አለው ሸፋራዶነም አንተ የዘለልከው መዝለል አያቅተኝም አለም። ቁራም በመጀመሪያ ምርኮውን በሙሉ ይዞ ዘለለና ተሻገረ። ሽፋራዶነ ግን ሲዘል እስከ ፈረሱና የጦር እቃው ጭምር  ጭቃው ውስጥ ገባ።  ቁራም ምርኮውን በሙሉ ይዞ ሄደ። ሸፍራዶነም በጭቃው ተይዞ እያለ ቀበሮ መጣ፤ ሸፋራዶነም ቀበሮን እባክህ ወደ ቤተሰቦቼ መልዕክት ልላክህ አለው ቀበሮም ምን ብዬ ልላክል አለው።
ሸፋራዶነም ፦ ሸፋራዶን ጭቃ ውስጥ ቀረ ጦሩም በጭብጡ፥ ጋሻውም በብብቱ ፈረሱም ከነልጓሙ ቀረ ብለህ ንገርልኝ አለው። 
ቀበሮም አይ አንድ ቀን እኮ ምንም ባላየሁት ነገር ግልገል ወስድህ በላህብኝ ብለህ ያባረርከኝን ትዝ ይልሀል ስለዚህ አልላክም አለው። ከቀበሮም ቀጥሎ ጅብ መጣ ሽፋራዶነም እባክህ ወደ ቤተሰቦቼ መልዕክት ልላክህ አለው። ጅብም ምን ብዬ ልላክህ አለው። 
ሽፋራዶነም ፦ ሽፋራዶነ ጭቃ ውስጥ ቀረ፤ ጦሩም በጭብጡ ጋሻውም በብብት ፈረሱም ከነልጓሙ ቀረ ብለህ ንገርልኝ አለው። ጅብም አይ አንድ ቀን እኮ ምንም ባላየሁት ነገር ጊደሬን በላህብኝ ብለህ ጦር ወርወረህ የሳትከኝን ትዝ ይልሃል ስለዚህ አልላክም አለው። ከአእዋፍ ጀምሮ አራዊቶች በሙሉ የተለያየ ምክንያት በማቅረብ መልእክቱ ሊያደርሱለት አልቻሉም።
 በመጨረሻም ርግብ መጣች ሽፋራዶነም ርግብን እባክህ ወደ ቤተሰቦቼ መልእክት ልላክህ አለው። ርግብም ብላክልህ ምን ታደርግልኛልህ ሲል ጠየቀው። ሽፋራዶነም የተለያዩ የእህል ዘሮች በፈለግኸው መጠን እንድታገኝ አደርጋለሄ ስበላን ስጠጣ ከእኔ ጋር ትበላለህ ትጠጣለህም፤ ያለአንተ ምግብ አልበላም መጠጥም አልጠጣም አለው፤ ርግብም እሺ ምን ብዬ ልላክልህ አለው።
ሸፋራዲነን ፦ ሸፋራዶን ጭቃ ውስጥ ቀረ ጦሩ በጭብጡ ጋሻውም በብብቱ ፈረሱም ከነልጓሙ ቀረ ብለህ ንገርልኝ አለው።
ርግብም ፦ ወደቤተሰቦቹ ሄዶ አጥር ላይ ተቀመጣና እንዲህ ሲል አዜመ። «ሸፋራዶነ ጭቃ ውስጥ ቀረ ጦሩም በጭብጡ ጋሻውም በብብቱ ፈረሱም ከነልጓሙ ቀረ አለ።
የሸፋራዶነም ቤተሰቦች ይህ እርግብ ምን ያስጮኸዋል ብለው አባረሩት  እርሱም ለሸፋራዶነ ሄዶ አባረሩኝ ብሎ ነገረው። ሸፋራዶነም በአንገቱ  አስሮት የነበረው ጌጥ አውጥቶ ለርግብ ይህ የእኔ ጌጥ መሆኑ ስለሚያውቁ አሁን ሲያባርሩህ ከቤት ጀምሮ እየበተንከው ና አለው። በዚህም ዓይነት ቤተሰቦቹ ጌጡን ተከትለው በመምጣት ሽፋራዶነን ከጭቃ አውጡት፤ ከዚያ ጌዜ ጀምሮ ርግብ ለዚያ ቤተሰብ አባል በመሆን ከፍተኛ እንክብካቤ ይደረግለት ነበር። ሸፋራዶነም ርግብ ከሌለ ምንም ዓይነት ምግብ አይበላም ነበር። አንድ ቀን ሸፋራዶን ለስራ ጉዳይ ሌላ ቦታ ሄደ በዚያም ቀን በቤት ውስጥ የነበረች ገረድ አሸሮ ትቆላ ነበር። ርግብም እየለቀመ አስቸገራት ደጋግማ ተው አለችው እርሱ ግን አሁንም ለቀመባት በመጨረሻ አሻሮ ትቆላበት በነበረው መቁሊያ መትታ ገደለችውና ጓሮ ወስዳ እኮባ ላይ (በእንሰት ኮባ)           ደበቀችው። ሸፋራዶነም ከሄደበት ተመልሶ መጣ ለእርሱም ምሳ ተሰጠው ባስተማረውም ቋንቋ ርግቡን ጠራ ርግቡ ግን የለም ሸፋራዶነም ርግቤ የት ሄደ ብሎ ጠየቀ። ገረዱቱም ይመጣልና ብላ አለችው። ሸፋራዶንም ከርግቤ ጋር አብሬ እበላለሁ ብሎ ማጭድ ይዞ ለከብቶች የእንሰት ኮባ ለመቁረጥ ወደ ጓሮ ሄደ ከእንሰት ላይ ኮባ ሲቆርጥ ርግቡ ሞቶ ተገድሎ ከተደበቀበት አገኘው። ሸፋራዶነም በያዘው ማጭድ ርግቤ በሞተበት አሟሟት አለና አንገቱ ተቆርጦ ሞተ። አባቱም ልጁ ሞቶ ሲያይ ሸፋራዶነ በሞተበት አሟሟት አለና አንገቱ ተቆርጦ ሞተ። እናትና ገረዲቱም ልክ በዚያው ዓይነት ራሳቸውን ገደሉ።
ከቤቱ ግን የቀሩ አንዲት የተዳረች ሴትና አንድ እረኛ ነበሩ። እረኛውም ማታ ከብቶች ይዞ ሲመጣ ቤት ባዶ ሆኖ ቤተሰቦቹ አልቀው ሲያገኝ በጣም አዝኖ እቤት ውስጥ እሳት አንድዶ ቆጥ ላይ ወጥቶ ተኛ ሌሊትም አንድ ጊዜ ጅብ ቢጮህ ርግቡን ውሰድ አለው ቀጥሎም ሲጮህ ሸፋራዶነ ውሰድ ቀጥሎም ሲጮህ አባቴ ውሰድ ቀጥሎም እናቴ ውሰድ ቀጥሎም ገረዲቱ ውሰድ አለው በመጨረሻም ሲጮህ ምንም የለኝ አለው ደግሞ ሲጮህ እኔን ውሰድ አለው።
ጅብም መጥቶ ቤት ገባ፤ ለልጁም ወደቆጥ እንዴት ወጣህ አለው። ልጁም ጭንቅላቴ ወደታች ቂጤ ወደላይ አድርጌ ወጥቻለህ አለው። ጅብም እንደዚያ ሆኜ እወጣለህ ሲል ጅብን ከላይ ወግቶ ገደለው። በማግስቱም የልጁ የእህት ባል ወደዚያ ሲመጣ ቤቱ ባዶ ሆኖና ቤተሰቡ ሁሉ አልቆ ደረሰ። እሱም ልጁን ጥላሸት ቀብቶ ከብቶቹን በሙሉ እየነዳ ልጁንም በእሾህ  እየጎተተ ወደቤቱ ወሰደው። ሚስቱም እነዚህ ከብቶች የአባቴ ከብቶች ይመስላሉ አላቸው። ዝም በይ የአባትሸ ከብቶች በስተቀር ከብት የለም እነዚህ እኔ ማርኬ ያመጣኋችው ናቸው አላት እርሷም ይህ ወንድሜን ይመስላል አለችው እርሱም ዝም በይ ይህ እኔ እንዲያገለግልሽ የገዛሁልሽ ባሪያ ነው አላት። ከዚያም በኋላ ይህ ባሬያ የምታስሪው ነገር ልንገርሽ ውሃ በወንፊት አምጣልኝ በይው ካመጣም ምቺው ካላመጣም ምቺው  እሳት በቃጫ አምጣልኝ በይው ካመጣም ምቺው ካላመጣም ምቺው ከሙቀጫ ጋር ታገል በይው ሙቀጫው ከጣለው ምቺው ሙቀጫው ልጁን ከጣለው ደግሞ ሳቂበት አላት። እርሷም ቤዚህ ሁኔታ ስታስጨንቀው ብዙ ጊዜ ከቆየች በኋላ እርሱም ችግር ፀናበት። ወንዝም በወረደ ጊዜ እንዲህ ሲል ያንጎራጉር ጀመር።
የእናቴ ልጅ ተጣላችኝ
	በወንፊት ውሃ አምጣ ትለኛለች። ካመጣሁም ካላመጣሁም ትመታኛለች በቃጫ እሳት አምጣ ትለኛለች ካመጣሁም ካላመጣሁም ትመታኛለች ከሙቀጫ ጋር ታግል ትለኛለች ከጣልኩት ትመታኛለች ከጣለኝ ትስቅብኛለች። ይላል።
በዚህ ጊዜ በወንዙ አቅራቢያ ትኖር የነበረች አንዲት ሴት ይህንን እንጉርጉሮ ሰምታ ለእህቱ ነገረቻት። እህቱም አንድ ቀን ተደብቃ ሄዳ ይህንን በደንብ ሰማች። ከወንዝም ሲመለስ ሁኔታውንና ማንነቱን ጠየቀችው። እርሱም ከቤተሰቦቻቸው ጀምሮ ያለው ታሪክ በሙሉ ነገራት። እርሷም ሰውነቱን አጥባ ልብስ አልብሳ አብልታና አጠጥታ እንዲያርፍ አደረገችው በዚያ ቀን ባልዋ ሌላ ቦታ ሄዶ ስለነበር እልፍኝ ውስጥ ትልቅ ጉድጓድ ቆፍራ የተለያዩ ነገሮች አነጠፈችነት እዚያም በትልቅ ጋን ውሃ አፋላች። ባልዋም ከሄደበት ሲመለስ ና እልፍኝ ግባና ሰውነትህ ልጠብህ አለችው እርሱም እልፍኝ ገባ ጉድጓድ በነበረበት ቦታም ተቀመጥ          አለችው። እርሱም እልፍኝ ገባ ጉድጓዱ ባለበት ቦታም ተቀመጥ አለችው። እርሱም ገና ሲቀመጥ ጉድጓድ ውስጥ ገባ አግላ ያስቀመጠችውን ውሃ እላዩ ላይ ደፋታበት እዚያው አስቀረችው። ከዚያ በኋላ ከወንድሟ ጋር በሰላም ኖሩ ይባላል። 

በሬ አይወልድም
	በድሮ ዘመን ነብርና አንበሳ በጋራ የሚኖሩበት ቤትና አብረው የሚያሰማሩዋቸው ላምና በሬ ነበራቸው። በሬው የአንበሳ ንብረት ሲሆን ላሙ ደግሞ የነብር ነበር። እነርሱም ላምና በሬው የሚያሰማሩት በተራ ነበር። አንበሳ ተራው ደርሶ ሲያሰማራ ወደ ሚሰማሩበት ቦታ ይዞ ሄደ። እዚያም የነብር ላም ወለደች። በዚህ ጊዜ አንበሳ በላሚቱ መውለድ ተናደደና ጥጃው የእኔ መሆን አለበት ብሎ አስበ። በዚህ ምክንያት የበሬውን የኋላ ሰውነት (ቂጥ) በእንግዴ ልጅ ደም ቀባና ማታ ጥጃውን ተሸክሞ በሬውንና ላሙን ነድቶ ወደ ቤት ተመለስ። ለነብርም ይኸውልህ በሬዬ ወለደ አለው፤ ነብርም እንዴ በሬ እንዴት ይወልዳል፤ የወለደው የእኔ ላም ስለሆነ ጥጃው የእኔ ነው አለው። በዚህ ምክንያት በሁለቱም መካከል አለመግባባት ተፈጥሮ እውነተኛ ማን እንደሆነ ይታወቅ ዘንድ የዱር አራዊት በሙሉ ተሰብስበው ይፍረዱ ብለው ተስማሙ። በዚህም ስምምነት መሠረት ከትንሽ እስከ ትልቅ የዱር አራዊት ተሰብስበው ባሉበት የተጣሉበትን ነገር ገለፁ። የዱር አራዊትም በሙሉ አንበሳን በመፍራት በምንም ዓይነት ጥጃው የነብር ሳይሆን የአንበሳ ነው አለው። ነብርም አይ ለስብሰባው በጊዜ ያልደረሰ አንድ ሌላ የቀረ ስላለ እርሱ ይፍረድ አለው። አንበሳም ማን ነው የቀረው ሲል ጠየቀው። ነብርም ጥንቸል ቀርቷል አለ። አንበሳም አይ ጥንቸል እሺ ይምጣ ብሎ በመጠበቅ ላይ ሳሉ ጥንቸል መጣ። በዚህ ጊዜ አንበሳ በጣም በመቆጣት እስካሁን የት ነበርክ የዱር አራዊት ሁሉ ተሰብስቦ የሚጠብቀው አንተን አይደለም እንዴ አለው፤ ጥንቸልም እኔማ የዘገየሁበት ምክንያት መሬት ተቀዶ ስሰፋ ባህር ውስጥ እሳት ተቃጣጥሎ ሳጠፋ ነው አለ።
	አንበሳም አንተ አታላይ መሬት መች ተቀዶ ባህር ውስጥ መቼ እሳት ተቀጣጥሎ ይታወቃል አለው።
	ጥንቸል እንዴ ታዲያ በሬስ መቼ ወልዶ ያውቃል ጥጃው የነብር ነው ብሎ ሩጫውን ቀጠለ ይባላል። በዚህ ፍርድ መሠረት ነብር ጥጃውን ይዞ ተመለሰ።



-9-

	በጥንት ዘመን አንድ ሰው ሶስት ሚስቶችና አንድ በሬ ነበረው። ሚስቶቹም አንደኛዋ አንድ ፀጉር ሁለተኛው አንድ ጥርስ ሶስተኛዋ ደግሞ አንድ ጥፍር ብቻ ነበራቸው።
	ከእለታት አንድ ቀን ወደ ሌላ ሥፍራ ሲሄድ ሶስታችሁም ይህንን በሬ በደንብ ጠብቁት ብሎ አደራ ብሏቸው ሄደ።
	ባለቤታቸውም ከሄዱበት ሲመለስ በሬው ገደል ገብቶ ሞቶ ደረስ። ሰውዬውም ለሶስቱም ሚስቶቹ በሬው ገደል ገብቶ የሞተው እናንት የት ሄዳችሁ ነው ብሎ ጠየቃቸው።

	ባለ አንድ ፀጉር፥ እኔ ለፀጉሬ ማበጠሪያ ልገዛ ሄጄ ነበር አለች።
	ባለ አንድ ጥርስ፥ እኔ ለጥርሴ መፋቂያ ልገዛ ሄጄ ነበር አለች።
	ባለ አንድ ጥፍር፥ እኔ ለጥፍሬ መቁረጫ ልገዛ ሄጄ ነበር አለች።
በዚ ጊዜ ሰውዬው አሁን ከነዚህ ሁለቱ መፍታት አለብኝ ብሎ አሰበና፤ የትኞቹ እንደሚፈቱ ሲያሰብ፤ ባለ አንድ ፀጉር ባየበጠር ምን ይሆን ነበር። አንድ ጥፍርስ ባይቆረጥ ምን ይሆን ነበር። ስለዚህ ሁለቱንም ፈትቼ ከባለ አንድ ጥርስ ጋር እኖራለሁ በማለት ከራሱ ጋር ተሰማምቶ ባለ አንድ ፀጉርና ባለ አንድ ጥፍር ፈትቶ ከባለ አንድ ጥርስ ጋር ኖረ ይባላል።





የሞተ እባብ ተነሳ

	በጥንት ዘመን አባትና ልጅ ነበሩ ይባላል፤ ከእለታት አንድ ቀን ከቤታቸው ተነስተው ወደ ሌላ ሥፍራ በመሄድ ላይ እያሉ አንድ ትልቅ ድልድይ ያለበት ወንዝ ላይ ደረሱ። ወንዙም በመሻገር ላይ እያሉ አንድ የሞት እባብ ድልድዩ ላይ ተጥሎ አገኙ። 
	አናትም ለልጁ ፦ ልጄ ሆይ ዛሬ በእኔ ውስጥ ያለውና በአንተ ውስጥ ያለው ሃሳብ ምን እንደሆነ እውነቱን ብንነጋገር ይህ የሞተው እባብ ይነሳል አለው። ልጁም አባቱ ባቀረበው ሃሳብ ተስማምቶ እሺ እውነቱን እንነጋገር አለው።
አባትም ፦ ልጄ ሆይ በቅድሚያ እኔ ስለአንተ የማስበውን ሃሳብ ልንገርህ አለው። እኔ እንዲህ አስባለሁ፡ ልጄ ደርሶልኝ ከእኔ ቤት የተሻለ ቤትና እልፍኝ ሰርቼ የትልቅ ሰው ልጅ አግብቼለት ከእኔ ፈረስ የተሻለ ፈረስ ገዝቼ ዙሪያው የታጠረና የተከበረ ጓሮ ሰጥቼው አቤት የእገሌ  ልጅ እንዴት ትልቅ ሰው ሆነ ተብለህ በሰው  ዘንድ ተከብረህ አይቼ  ለእኔ ሁሉም ነገር ቢቀርብኝ የሚል ሃሳብ  ነው ስለአንተ የማስበው አለው።
ልጅም ፦ አባቴ ሆይ እኔ ደግሞ ስለአንተ የማስበው ሃሳብ እንዲህ ነው። አባቴ መቼ በሞተና ቤትና እልፍኙ፤ ፈረሱና ያለው ንብረት ሁሉ ወርሼ፤ አጥሮና አስከብሮ የያዘውን ጓሮ የእኔ ሆኖ፤ እኔም እንደፈለግሁ ባደርገውና የራሴ ፈቃድ ብፈፅም ከዚህ የተሻለ እድል ምን ይገጥመኛል ብዬ አስባላሁ አለው።
ሁለቱም ንግግራቸው እንደጨረሱና የተነጋገሩትም እውነተኛ ሃሳባቸው ውስጥ የነበረ ነገር ስለሆነ ሞቶ ድልድይ ላይ የተጣለው እባብ ያን ጊዜ ተነሳ ይባላል። 
