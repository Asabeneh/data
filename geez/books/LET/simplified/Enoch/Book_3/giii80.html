<html>
<head>
   <title>Enoch III</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="FFFFCC" link="#0000EE" vlink="#551A8B" alink="#FF0000">

<h3>ክፍል ፹።</h3>

ወበውእቱ መዋዕል አውሥአኒ ኡርኤል ወይቤለኒ 
ነዋ አርአይኩከ ኵሎ ኦሄኖክ ወኵሎ 
ከሠትኩ ለከ ትርአዮ ለዝ ፀሐይ 
ወለዝ ወርኅ ወለእለ ይመርህዎሙ ለከዋክብተ 
ሰማይ ወለኵሎሙ እለ ይመይጥዎሙ ግብሮሙ 
ወአዝማኖሙ ወሙፃኢሆሙ።
ወበመዋዕለ ኃጥአን ክራማት የሐፅራ ወዘርአ 
ዚአሆሙ ይከውን ደኀራዌ በምድሮሙ ወበሙፋሮሙ 
ወኵሉ ግብር ዘዲበ  ምድር ይትመየጥ 
ወኢያስተርኢ በዘመኑ ወዝናም ይትከላእ ወሰማይ 
ታቀውም።
ወበውእቱ አዝማን ፍሬ ምድር ደኃራዌ 
ይከውን ወኢይበቍል በዘመኑ ወፍሬ ዕፅ 
ይትከላእ በዘመነ ዚአሁ።
ወወርኅ ይዌልጥ ሥርአቶ ወኢይትረአይ በዘመነ 
ዚአሁ።
ወበእማንቱ መዋዕል ይትረአይ ሰማይ ወይበጽሕ 
ዐባር በጽንፈ ሰረገላት ዐቢይ በምዕራብ 
ወይበርህ ፈድፋደ እምሥርዐተ ብርሃን።
ወይስሕቱ ብዙኃን አርእስቲሆሙ ለከዋክብተ ትእዛዝ 
ወእሉ ይመይጡ ፍናዊሆሙ ወግብሮሙ ወኢይትረአዩ 
በአዝማነ ዚአሆሙ እለ ተአዘዙ ሎሙ።
ወኵሉ ሥርዐተ ከዋክብት ይትዐፀዉ ላዕለ 
ኃጥኣን ወሕሊናሆሙ ለእለ ይነብሩ ዲበ 
ምድር ይስሕቱ ዲቤሆሙ ወይትመየጡ እምኵሉ 
ፍናዊሆሙ ወይስሕቱ ወይመስዎሙ አማልክተ።
ወይበዝኅ ላዕሌሆሙ እከይ ወመቅሠፍት ይመጽእ 
ዲቤሆሙ ከመ ያኅጕሎሙ ለኵሎሙ።


</body>
</html>

