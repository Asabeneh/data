<html>
<head>
   <title>Enoch III</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="FFFFCC" link="#0000EE" vlink="#551A8B" alink="#FF0000">

<h3>ክፍል ፹፩።</h3>

ወይቤለኒ ኦሄኖክ ነጽር መጽሐፈ ዘጸፍጸፈ 
ሰማይ ወአንብብ ዘጽሑፍ ዲቤሆሙ ወአእምር 
ኵሎ ፩፩።
ወነጸርኩ ኵሎ ዘጸፍጸፈ ሰማይ ወአንበብኩ 
ኵሎ ዘጽሑፍ ወአእመርኩ ኵሎ ወአንበብክዋ 
ለመጽሐፍ ወኵሎ ዘጽሑፍ ውስቴታ ኵሎ 
ምግባሮሙ ለሰብእ ወኵሎ ውሉደ ሥጋ 
ዘዲበ ምድር እስከ ትውልደ ዓለም።
ወእምዝ ሶቤሃ ባረክዎ ለእግዚእ ለንጉሠ 
ስብሐት ዘለዓለም በከመ ገብረ ኵሎ 
ግብረ ዓለም ወሰባሕክዎ ለእግዚእ በእንተ 
ትእግሥቱ ወባረኩ ዲበ ውሉደ ዓለም።
ወይእተ ጊዜ እቤ ብፁዕ ብእሲ 
ዘይመውት እንዘ ጻድቅ ወኄር ወኵሉ 
መጽሐፈ ዐመፃ ዘኢተጽሕፈ ዲቤሁ ወኢተረክበ 
ጌጋይ ላዕሌሁ።
ወእሙንቱ ፫ ቅዱሳን አቅረቡኒ ወአንበሩኒ 
ውስተ ምድር በቅድመ ኆኅተ ቤትየ 
ወይቤሉኒ አይድዕ ኵሎ ለማቱሳላ ወልድከ 
ወአርኢ ለኵሎሙ ውሉድከ ከመ ኢይጸድቅ 
ኵሉ ዘሥጋ በቅድመ እግዚእ እስመ 
ውእቱ ፈጠሮሙ።
፩ ዓመተ ነኀድገከ በኀበ ውሉድከ 
እስከ ካዕበ ትዔዝዝ ከመ ትምሀሮሙ 
ለውሉድከ ወትጽሐፍ ሎሙ ወታስምዕ ሎሙ 
ለኵሎሙ ውሉድከ፤ ወበካልእ ዓም ይነሥኡከ 
እማእከሎሙ።
ይጽናዕ ልብከ እስመ ኄራን ለኄራን 
ያየድዑ ጽድቀ ጻድቅ ምስለ ጻድቅ 
ይትፌሣሕ ወይትአምኁ በበይናቲሆሙ።
ወኃጥእ ምስለ ኃጥእ ይመውት ወምዩጥ 
ምስለ ምዩጥ ይሠጠም።
ወእለ ይገብሩ ጽድቀ ይመውቱ በእንተ 
ምግባረ ሰብእ ወይትጋብኡ በእንተ ምግባሮሙ 
ለረሲዓን።
ወበእማንቱ መዋዕል ፈጸሙ እንዘ ይትናገሩ 
ምስሌየ ወቦእኩ ኀበ ሰብእየ እንዘ 
እባርኮ ለእግዚአ ዓለማት።


</body>
</html>

