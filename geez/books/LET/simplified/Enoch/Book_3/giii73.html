<html>
<head>
   <title>Enoch III</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="FFFFCC" link="#0000EE" vlink="#551A8B" alink="#FF0000">

<h3>ክፍል ፸፫።</h3>

ወድኅሬሁ ለዝ ትእዛዝ ርኢኩ ካልአ 
ትእዛዘ ለብርሃን ንኡስ ዘስሙ ወርኅ።
ወክበቡ ከመ ክበበ ሰማይ ወሰረገላ 
ዚአሁ በኀበ ይጼአን ነፋስ ይነፍኅ 
ወበመስፈርት ይትወሀብ ሎቱ ብርሃን።
ወበኵሉ ወርኅ ሙጻኢሁ ወሙባኢሁ ይትዌለጥ 
ወመዋዕሊሁ ከመ መዋዕለ ፀሐይ ወሶበ 
ይኤሪ ከዊነ ብርሃኑ ይከውን ብርሃኑ 
ሳብዓየ እደ እምብርሃነ ፀሐይ ወከመዝ ይሠርቅ።
ወርእሱ ዘመንገለ ጽባሕ ይወጽእ በ ፴ ጽባሕ 
ወበይእቲ ዕለት ያስተርኢ ወይከውን ለክሙ 
ርእሰ ወርኅ ፴ ጽባሐ ምስለ 
ጸሐይ በኆኅት እንተ ይወጽእ ፀሐይ።
ወመንፈቁ ርኁቅ ፯ እደ ፩ ወኵሉ 
ክበበ ዚአሁ በክ ዘአልቦ ብርሃን 
ዘእንበለ ሳብዒት እደ ዚአሁ እም 
፲ ወ ፬እደ ብርሃኑ።
ወበዕለተ ይነሥእ ሳብዓየ እደ ወመንፈቀ  ብርሃኑ 
ይከውን ብርሃኑ ፯ ወ ፯ እደ አሐቲ ወመንፈቃ የዐርብ 
ምስለ ጸሐይ።
ወሶበ ይሠርቅ ጸሐይ ይሠርቅ ወርኅ 
ምስሌሁ ወይነሥእ መንፈቀ እደ ብርሃን 
ወበይእቲ ሌሊት በርእሰ ጽባሐ ዚአሁ 
በቅድመ ዕለቱ ለወርኅ የዐርብ ወ ርኅ 
ምስለ ጸሐይ ወይጸልም በይእቲ ሌሊት 
፯ ወ ፯ እደ ወንፍቃ።
ወይሠርቅ በይእቲ ዕለት ሳብዓየ እደ 
ጥንቁቀ ወይወጽእ ወይጸንን እምሥራቀ ጸሐይ 
ወያበርህ በተረፈ ዕለቱ ፯ ወ ፯ እደ።


</body>
</html>

