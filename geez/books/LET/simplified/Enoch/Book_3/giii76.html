<html>
<head>
   <title>Enoch III</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="FFFFCC" link="#0000EE" vlink="#551A8B" alink="#FF0000">

<h3>ክፍል ፸፮።</h3>

ወበአጽናፈ ምድር ርኢኩ ፲ ወ ፪ኀዋኅወ 
ርኅዋተ ለኵሎሙ ነፋሳት እለ እምኔሆሙ 
ይወጽኡ ነፋሳት ወይነፍሱ ዲበ ምድር።
፫ እምኔሆሙ 
ርኅዋት በገጸ ሰማይ ወ ፫ በምዕራብ 
ወ ፫ በየማነ ሰማይ ወ ፫ በፀጋም።
ወ ፫ ቀዳምያት እለ መንገለ ጽባሕ 
ወ ፫ መንገለ መስዕ  ወ ፫ በድኅር 
እለ በጸጋም ለመንገለ አዜብ ወ ፫ በዓረብ።
በ ፬ እምኔሆሙ ይወጽኡ ነፋሳተ በረከት 
ወሰላም ወእምእልኩ ፰ ይወጽኡ ነፋሳተ 
መቅሠፍት ሶበ ይትፌነዉ ይደመስስዋ ለኵላ 
ምድር ወለማይ ዘዲቤሃ ወለኵሎሙ እለ 
የኀድፉ ዲቤሃ ወኵሉ ዘሀሎ ውስተ 
ማይ ወዲበ የብስ።
ወይወጽእ ቀዳማይ ነፋስ እምእልኩ ኀዋኅው 
ዘስሙ ጽባሓይ በቀዳሚት ኆኅት እንተ 
መንገለ ጽባሕ እንተ ታጸንን ለአዜብ 
ይወጽእ እምኔሃ ድምሳሴ የብስ ወሞቅ ወሐጕል።
ወበካልእት ኆኅት ማእከላይት ይወጽእ ርትዕ 
ወይወጽእ እምኔሃ ዝናም ወፍሬ ወሰላም 
ወጠል፤ ወበሣልስት ኆኅት እንተ መንገለ 
መስዕ ይወጽእ ቍር ወየብስ።
ወእምድኅረ እሉ ነፋሳት በመንገለ አዜብ 
ይወጽእ በ ፫ ኆኅት፤ ቀዳምያት በቀዳሚት 
ኆኅት እምኔሆን እንተ ትጸንን ለመንገለ 
ምሥራቅ ይወጽእ ነፋሰ ሞቅ።
ወበኆኅት እንተ ኀቤሃ ማእከላይት ይወጽእ 
እምኔሃ መዐዛ ሠናይ ወጠል ወዝናም 
ወሰላም ወሕይወት።
ወበሣልስት ኆኅት እንተ መንገለ ምዕራብ 
ይወጽእ እምኔሃ ጠል ወዝናም ወአናኵዕ 
ወድምሳሴ።
ወእምድኅረ እሉ ነፋሳት ዘመንገለ መስዕ 
[ ዘስሙ ባሕር ] እም [ ፫ ] ሳብዓይ 
ኆኅት እንተ መንገለ ምሥራቅ ዘታጸንን 
መንገለ አዜብ ይወጽእ እምኔሃ ጠል 
ወዝናም አናኵዕ ወድምሳሴ።
ወእማእከላይት ኆኅት ርትዕት ይወጽእ እምኔሃ 
ዝናም ወጠል ወሕይወት ወሰላም ወበሣልስት 
ኆኅት እንተ መንገለ ምዕራብ እንተ 
ታጸንን ለመስዕ ይወጽእ እምኔሃ ጊሜ 
ወአስሐትያ ወሐመዳ ወዝናም ወጠል ወአናኵዕ።
ወእምድኅረ እሉ [ ፬ ] ነፋሳት 
እለ መንገለ ምዕራብ በቀዳሚት ኆኅት 
እንት ታጸንን ለመንገለ መስዕ ወእምኔሃ 
ይወጽእ ጠል ወዝናም ወአስሐትያ ወቍር 
ወሐመዳ ወደደክ።
ወእምነ ኆኅት ማእከላይት ይወጽእ ጠል 
ወዝናም ሰላም ወበረከት ወበደኃሪት ኆኅት 
እንተ መንገለ አዜብ ይወጽእ እምኔሃ 
የብስ ወድምሳሴ ዋዕይ ወሐጕል።
ወተፈጸማ ፲ ወ ፪ኀዋኅው ዘ ፬ ኀዋኅወ 
ሰማይ ወኩሎ ትእዛዞሙ ወኵሎ መቅሠፍቶሙ 
ወሰላሞሙ አርአይኩከ ወልድየ ማቱሳላ።


</body>
</html>

