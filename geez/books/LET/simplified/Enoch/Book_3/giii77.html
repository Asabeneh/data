<html>
<head>
   <title>Enoch III</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="FFFFCC" link="#0000EE" vlink="#551A8B" alink="#FF0000">

<h3>ክፍል ፸፯።</h3>

ይጼውዕዎ ለነፋስ ቀዳማዊ ጽባሓዊ እስመ 
ቀዳማዊ ውእቱ ወይጼውዕዎ ለካልእ አዜብ 
እስመ ልዑል ህየ ይወርድ ወፈድፋደ 
ህየ ይወርድ ቡሩክ ለዓለም።
ወለነፋስ ዘእምዕራብ ስሙ ንቱግ እስመ 
በህየ የሐፅፅ ኵሉ ብርሃናተ ሰማይ 
ወይወርዱ።
ወራብዕ ነፋስ ዘስሙ መስዕ ይትከፈል 
፫ ክፍለ ፩ እምኔሆሙ ማኅደር ለሰብእ 
ወካልእ ለአብሕርተ ማያት ወበቀላያት  ወበኦም 
ወበአፍላግ ወበጽልመት ወበጊሜ ወሣልስ ክፍል 
በገነተ ጽድቅ።
፯አድባረ ነዋኃነ ርኢኩ እለ ይነውኁ 
እምኵሉ አድባር እለ ውስተ ምድር 
ወእምኔሆሙ ይወጽእ አስሐትያ ወየኀልፍ ወየሐውር 
መዋዕል ወዘመን ወዓመት።
፯አፍላገ ዲበ ምድር ርኢኩ ዐበይተ 
እምኵሎሙ አፍላግ ፩ እምኔሆሙ ይመጽእ 
እምዓረብ ውስተ ባሕር ዐቢይ ይክዑ ማዮ።
ወእልክቱ ፪ ይመጽኡ እመስዕ እስከ 
ባሕር ወይክዕዉ ማዮሙ በባሕረ ኤርትራ 
እምሥራቅ።
ወእለ ተርፉ ፬ ይወጽኡ በገቦ 
መስዕ እስከ ባሕረ ዚአሆሙ ባሕረ 
ኤርትራ ወ ፪ በባሕር ዐቢይ ይሰወጡ 
በህየ ወይቤሉ መድበራ።
ሰቡዐ ደሰያተ ዐበይተ ርኢኩ በባሕር 
ወበምድር ፪ በምድር ወ ፭ በባሕር ዐቢይ።


</body>
</html>

