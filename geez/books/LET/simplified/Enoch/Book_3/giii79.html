<html>
<head>
   <title>Enoch III</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="FFFFCC" link="#0000EE" vlink="#551A8B" alink="#FF0000">

<h3>ክፍል ፸፱።</h3>

ወይእዜኒ ወልድየ ማቱሳላ አርአይኩከ ኵሎ 
ወተፈጸመ ኵሉ ሥርዐተ ከዋክብት ዘሰማይ።
ወአርአየኒ ኵሎ ሥርዐቶሙ ለእሉ እንተ 
በኵሉ መዋዕል  ወበኵሉ ዘመን ዘበኵሉ 
ሥልጣን ወበኵሉ ዓመት ወበሙፃኡ ወበትእዛዙ 
በኵሉ ወርኅ ወበኵሉ ሰንበታት።
ወኅፀፀ ወርኅ ዘይትገበር በሳድስት ኆኅት 
እስመ በዛቲ  ኆኅት ሳድስት ይትፌጸም 
ብርሃነ ዚአሁ ወእምኔሁ ይከውን ርእሰ ወርኅ።
ወታኅፃፂት ዘይትገበር በኆኅት ቀዳሚት በዘመነ 
ዚአሁ እስከ ይትፌጸም መዋዕል ፻ ወ ፸ ወ ፯ 
ወበሥርዐተ ሰንበት ፳ ወ ፭ ወ ፪ መዋዕል።
ወዘየሐፅፅ እምፀሐይ ወበሥርዐተ ከዋክብት ኀሙሰ 
መዋዕለ በዘመን ፩ ጥንቁቀ ወሶበ 
ይትፌጸም ዝመካን ዘትሬኢ።
ከመዝ አርአያ ወአምሳል እምኵሉ ብርሃን 
ዘአርአየኒ ኡርኤል መልአክ ዐቢይ ዘውእቱ 
መራኂሆሙ።


</body>
</html>

