<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፺፩። </h3>

ወይእዜኒ ወልድየ ማቱሳላ ጸውዕ ሊተ ኵሎ አኀዊከ 
ወአስተጋብእ ሊተ ኵሎ ደቂቀ እምከ እስመ ቃል ይጼውዐኒ 
ወመንፈስ ተክዕወ በላዕሌየ ከመ አርኢክሙ ኵሎ ዘይበጽሐክሙ 
እስከ ለዓለም። 
ወእምኔሁ ሖረ ማቱሳላ ወጸውዖሙ ለኵሎሙ አኀዊሁ 
ኀቤሁ ወአስተጋብኦሙ ለአዝማደ ዚአሁ። ወተናገሮሙ 
ለኵሎሙ ውሉዱ ጽድቀ ወይቤ ስምዑ ደቂቅየ ኵሎ ነገረ 
አብክሙ ወአፅምኡ በርትዕ ቃለ አፉየ እስመ አሰምዕ 
ዲቤክሙ ወእነግረክሙ ፍቁራንየ አፍቅርዋ ለርትዕ ወባቲ ሑሩ። 
ወኢትቅረቡ ኀበ ርትዕ በ ፪ ልብ ወኢትኅበሩ ምስለ እለ 
በ ፪ ልብ አላ ሑሩ በጽድቅ ደቂቅየ ወይእቲ ትመርሐክሙ 
በፍናዋት ኄራት ወጽድቅ ይከውን ለክሙ ሱታፌ። 
እስመ አአምር ከመ ይጸንዕ ህላዌ ግፍዕ ዲበ ምድር ወይትፌጸም 
መቅሠፍት ዐቢይ ዲበ ምድር ወትትፌጸም ኵላ ዐመፃ ወትትገዘም 
እምሥረዊሃ ወኵሉ ሕንጻ የሐልፍ። 
ወትደግም ካዕበ ዐመፃ ወትትፌጸም ዲበ ምድር ኵሉ ግብረ 
ዐመፃ ወግብረ ግፍዕ ወአበሳ ካዕበተ። 
ወእመኒ ትልህቅ ዐመፃ ወኀጢአት ወጽርፈት ወግፍዕ ወኵሉ 
ግብር ወትልህቅ ዕልወት ወአበሳ ወርኵስ መቅሠፍት ዐቢይ ይከውን 
እምሰማይ ዲበ እሉ ኵሎሙ ወይወጽእ እግዚእ ቅዱስ በመዐት 
ወበመቅሠፍት ከመ ይግበር ኵነኔ ዲበ ምድር። 
በእማንቱ መዋዕል ትትገዘም ግፍዕ እምነ ሥረዊሃ ወአሥራወ 
ዐመፃ ምስለ ጕሕሉት ወይትሐጐሉ እምታሕተ ሰማይ። 
ወኵሉ ይትወሀብ ምስለ አሕዛብ ማኅፈድ በእሳት ትነድድ 
ወያወጽእዎሙ እምኵሉ ምድር ወይትገደፉ በኵነኔ  እሳት 
ወይትኀጐሉ በመዐት ወበኵነኔ ኀያል እንተ ለዓለም። 
ወይትነሣእ ጻድቅ እምንዋም ወይትነሣእ ጥበብ ወይትወሀብ ሎሙ። 
ወእምኔሁ ይትገዘሙ አሥራወ ዐመፃ ወኃጥኣን ይትኀጐሉ 
በሰይፍ እምጽፉፋን ይትገዘሙ በኵሉ መካን ወእለ ይሔልይዋ 
ለግፍዕ ወእለ ይገብርዋ ለጽርፈት ይትኀጐሉ በመጥባሕት። 
ወእምድኅረዝ ትከውን ካልእት ሰንበት ሳምኒት እንተ ጽድቅ ወይትወሀብ 
ላቲ ሰይፍ ከመ ይትገበር ኵነኔ ወጽድቅ እምእለ ይገፍዑ 
ወይትሜጠዉ ኃጥኣን በእደዊሆሙ ለጻድቃን። ወበተፍጻሜታ 
ያጠርዩ አብያተ እምጽድቀ ዚአሆሙ ወይትሐነጽ ቤት ለንጉሥ 
ዐቢይ ለስብሐት እስከ ለዓለም።
ወእምድኅረዝ በሰንበት ታስዕ ባቲ ኵነኔ ጽድቅ ትትከሠት 
ለኵሉ ዓለም ወኵሉ ተግባረ ረሲዓን ይወጽእ እምዲበ 
ኵሉ ምድር ወይጸሐፍ ለሐጕል ዓለም ወኵሉ ሰብእ ይኔጽሩ 
ለፍኖተ ርትዕ። ወእምድኅረ ዝንቱ በሰንበት ዓሥርት ፯ እድ 
ባቲ ኵነኔ እንተ ለዓለም ወትትገበር እምትጉሃን ወሰማይ 
ዘለዓለም ዐቢይ ዘይበቍል እማእከሎሙ ለመላእክት። 
ወሰማይ ቀዳማይ ይወጽእ ወየኀልፍ ወሰማይ ሐዲስ ይትረአይ 
ወኵሉ ኃይላተ ሰማያት ያበርሁ ለዓለም ፯ ምክዕቢተ። 
ወእምድኅረዝ ሰንበታት ብዙኃት እለ አልቦን ኍልቍ ለዓለም 
በኂሩት ወበጽድቅ ይከውኑ ወኀጢአት እምህየ ኢትትበሀል እስከ 
ለዓለም። 
ወይእዜኒ እብለክሙ ደቂቅየ ወአርእየክሙ ፍናዋተ ጽድቅ 
ወፍናዋተ ግፍዕኒ ወአርእየክሙ ካዕበ ከመ ታእምሩ ዘይመጽእ። 
ወይእዜኒ ስምዑ ደቂቅየ ወሑሩ በፍናዋተ ጽድቅ ወኢትሑሩ 
በፍናዋተ ግፍዕ እስመ ይትሐጐሉ ለዓለም ኵሎሙ እለ የሐውሩ 
በፍኖተ ዐመፃ።


</body>
</html>
