<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፻፬።</h3>

እምሕል ለክሙ ጻድቃን እስመ በሰማይ ይዜከሩ መላእክት 
በእንቲአክሙ ለሠናይ በቅድመ ስብሐቲሁ ለዐቢይ፤አስማቲክሙ 
ይጸሐፍ በቅድመ ስብሐቲሁ ለዐቢይ። 
ተሰፈዉ እስመ በቀዳሚ ኀሰርክሙ በእከይ ወበስራሕ 
ወይእዜኒ ትበርሁ ከመ ብርሃናተ ሰማይ ወትትረአዩ ወኆኅተ 
ሰማይ ይትረኀዉ ለክሙ። 
ወጽራሐ ዚአክሙ ኵነኔ ጽርሑ ወያስተርኢ ለክሙ እስመ 
እምነ መላእክት ይትኀሠሥ ኵሎ ምንዳቤክሙ ወእምኵሎሙ 
እለ አርድእዎሙ ለእለ የሀይዱክሙ። 
ተሰፈዉ ወኢትኅድጉ ተስፋክሙ እስመ ትከውን ለክሙ ፍሥሓ 
ዐባይ ከመ መላእክተ ሰማይ። 
እንተ ሀለወክሙ ትግበሩ አኮ ትትኀብኡ ሀለወክሙ በዕለተ 
ኵነኔ ዐባይ ወኢትትረከቡ ከመ ኃጥኣን ወኵነኔ እንተ 
ለዓለም ትከውን እምኔክሙ ለኵሉ ትውልደ ዓለም። ወይእዜኒ 
ኢትፍርሁ ጻድቃን ሶበ ትሬእይዎሙ ለኃጥአን ይጸንዑ 
ወይዴለዉ በፍትወቶሙ ወኢትኩኑ ሱቱፋነ ምስሌሆሙ 
አላ ረኀቁ እምግፍዐ ዚአሆሙ እስመ ለሐራ ሰማይ 
ሀለወክሙ ትኩኑ ሱቱፋነ። 
እስመ ትብሉ አንትሙ ኃጥአን ኢትኅሥሡ ወኢይጸሐፍ ኵሉ 
ኀጢአትነ ይጽሕፉ ሀለዉ ኵሎ ኀጢአተክሙ በኵሉ ዕለት። 
ወይእዜኒ አነ አርእየክሙ እስመ ብርሃን ወጽልመት፤ ዕለት 
ወሌሊት ይሬእዩ ኵሎ ኀጢአተክሙ። 
ኢትርስዑ በልብክሙ ወኢተሐስዉ ወኢትሚጥዎ ለነገረ ርትዕ 
ወኢታሐስውዎ ለነገረ ቅዱስ ወዐቢይ ወኢትሰብሕዎ ለጣዖትክሙ 
እስመ ኢኮነት ኵላ ሐሰትክሙ ወኵሉ ርስዓንክሙ ለጽድቅ አላ 
ለኀጢአት ዐባይ። 
ወይእዜኒ አነ አአምሮ ለዝ ምሥጢር እስመ ነገረ ርትዕ 
ይመይጡ ወየዐልዉ ብዙኃን ኃጥኣን ወይትናገሩ ነገራተ 
እኩያተ ወይሔስዉ ወይፈጥሩ ፍጥረተ ዐቢያተ ወመጻሕፍተ 
ይጽሕፉ ዲበ ነገራቲሆሙ። 
ወሶበሰ ኵሎ ነገርየ ይጽሕፉ በርትዕ ዲበ ልሳናቲሆሙ 
ወኢይዌልጡ ወኢያሐፅፅ እምነገራትየ አላ ኵሎ በርትዕ 
ይጽሕፉ ኵሎ ዘቀዳሚ አስማዕኩ በእንቲአሆሙ። 
ወካልአ ምሥጢረ አአምር እስመ ለጻድቃን ወለጠቢባን ይትወሀባ 
መጻሕፍታት ለፍሥሓ ወለርትዕ ወለጥበብ ብዙኅ። 
ወሎሙ ይትወሀባ መጻሕፍት ወየአምኑ ቦሙ ወይትፌሥሑ ቦሙ 
ወይትዐሠዩ ኵሎሙ ጻድቃን እለ እምኔሆሙ አእመሩ ኵሎ 
ፍናዋተ ርትዕ።

</body>
</html>
