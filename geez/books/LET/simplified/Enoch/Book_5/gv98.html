<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፺፰።</h3>

ወይእዜኒ አነ እምሕል ለክሙ ለጠቢባን ወለአብዳን 
እስመ ብዙኀ ትሬእዩ ዲበ ምድር። 
እስመ ሥነ ትወድዩ ላዕሌክሙ አንትሙ ዕደው ፈድፋደ 
እምአንስት ወኅብረ ፈድፋደ እምድንግል በመንግሥት ወበዕበይ 
ወበሥልጣን ወበብሩር ወወርቅ ወሜላት ወክብር ወመባልዕት ከመ 
ማይ ይትከዐዉ። 
በእንተዝ ትምህርት ወጥበብ አልቦሙ ወቦቱ ይትሐጐሉ ኅቡረ 
ምስለ ንዋያቲሆሙ ወምስለ ኵሉ ስብሐቶሙ ወክብሮሙ ወበጽእለት 
ወበቀትል ወበንዴት ዐቢይ ትትወደይ መንፈሶሙ ውስተ እቶነ 
እሳት። 
መሐልኩ ለክሙ ኃጥኣን ከመ ኢኮነ ደብር ገብረ ወኢይከውን 
ወኢወግር ለብእሲት አመተ ከመዝ ኀጢአትኒ ኢተፈነወት ዲበ 
ምድር አላ ሰብእ እምርእሶሙ ፈጠርዋ ወለመርገም ዐቢይ ይከውኑ 
እለ ገብርዋ። 
ወምክነት ለብእሲት ኢተውህበት አላ በእንተ ግብረ እደዊሃ 
ትመውት ዘእንበለ ውሉድ።
መሐልኩ ለክሙ ኃጥኣን በቅዱስ ወዐቢይ እስመ ኵሉ ግብርክሙ 
እኩይ ክሡት ውእቱ በሰማያት ወአልብክሙ ግብረ ግፍዕ ክዱን 
ወኢኅቡእ። 
ወኢታምስሉ በመንፈስክሙ ወኢትበሉ በልብክሙ እስመ ኢታአምሩ 
ወኢትሬእዩ ኵሎ ኀጢአተ በሰማይ ይጸሐፍ ሀሎ በኵሉ 
ዕለት በቅድሜሁ ለልዑል። 
እምይእዜ ተአምሩ እስመ ኵሉ ግፍዕክሙ ዘትገፍዑ ይጸሐፍ በኵሉ 
ዕለት እስከ ዕለተ ኵነኔክሙ። 
አሌ ለክሙ አብዳን እስመ ትትሐጐሉ በእበድክሙ ወለጠቢባን 
ኢትሰምዕዎሙ ወሠናይ ኢይረክበክሙ። 
ወይእ ዜኒ አእምሩ ከመ ድልዋን አንትሙ ለዕለተ ሐጕል 
ወኢትሰፈዉ ከመ ተሐይዉ ኃጥኣን አላ ተሐውሩ ወትመውቱ 
እስመ ኢተአምሩ ቤዛ እስመ ተደለውክሙ ለዕለተ ኵነኔ 
ዐባይ ወለዕለተ ምንዳቤ ወኀሳር ዐቢይ ለመንፈስክሙ። 
አሌ ለክሙ ግዙፋነ ልብ እለ ትገብሩ እኩየ ወትበልዑ ደመ 
እምአይቴ አንትሙ ትበልዑ በሠናይ ወትሰትዩ ወትጸግብ እስመ 
እምኵሉ ሠናይ ዘአፈድፈደ እግዚእነ ልዑል ዲበ ምድር 
ወአልብክሙ ሰላም። 
አሌ ለክሙ እለ ታፈቅርዋ ለግብረ ዐመፃ ለምንት ለክሙ 
ትሴፈውዋ ለሠናይት አእምፉ ከመ ሀለወክሙ ትትወሀቡ 
በእዴሆሙ ለጻድቃን ወይመትሩ ክሣውዲክሙ ወይቀትሉክሙ 
ወኢይምሕሩክሙ። 
አሌ ለክሙ እለ ትትፌሥሑ በምንዳቤሆሙ ለጻድቃን እስመ 
መቃብር ኢይትከረይ ለክሙ። 
አሌ ለክሙ እለ ታበጥሉ ነገረ ጻድቃን እስመ ኢይከውን 
ለክሙ ተስፋ ሕይወት። 
አሌ ለክሙ እለ ትጽሕፉ ነገረ ሐሰት ወነገረ ረሲዓን 
እስመ ውእቶሙ ይጽሕፉ ሐሰቶሙ ከመ ይስምዕዋ ወኢይርስእዋ 
ለእበድ ወኢይከውን ሎሙ ሰላም አላ ሞተ ይመውቱ ፍጡነ።


</body>
</html>
