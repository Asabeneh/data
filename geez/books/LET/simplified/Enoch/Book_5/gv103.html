<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፻፫።</h3>
 
ወይእዜኒ አነ እምሕል ለክሙ ለጻድቃን በዐቢይ ስብሐቱ 
ወክብሩ ወበክቡር መንግሥቱ ወበዕበዩ እምሕል ለክሙ፤ እስመ 
አነ አአምር ዘንተ ምሥጢረ ወአንበብኩ በጸፍጸፈ ሰማይ 
ወርኢኩ ጽሕፈተ ቅዱሳን ወረከብኩ ጽሑፈ ውስቴቱ ወልኩዐ 
በእንቲአሆሙ። 
እስመ ኵሉ ሠናይ ወፍሥሓ ወክብር ተደለወ ሎሙ ወተጽሕፈ 
ለመናፍስቲሆሙ ለእለ ሞቱ በጽድቅ ወበብዙኅ ሠናይ ይትወሀብ 
ለክሙ ተክለ ጻማክሙ ወክፍልክሙ ፈድፋደ እምክፍለ ሕያዋን። 
ወየሐይዉ መንፈስክሙ ለእለ ሞትክሙ በጽድቅ ወይትፌሥሑ 
ወይትሐሠዩ መናፍስቲሆሙ ወተዝካሮሙ እምቅድመ ገጹ ለዐቢይ 
ለኵሉ ትውልደ ዓለም ወይእዜኒ ኢትፍርህዎ ለኀሣሮሙ። 
አሌ ለክሙ ኃጥኣን ሶበ ትመውቱ በኀጢአትክሙ ወይብሉ 
እሉ እለ ከማክሙ ዲቤክሙ ብፁዓን እሙንቱ ኃጥኣን ኵሎ 
መዋዕሎሙ ርእዩ። 
ወይእዜኒ ሞቱ በሠናይ ወበብዕል ወምንዳቤ ወቀትለ 
ኢርእዩ በሕይወቶሙ ወበስብሐት ሞቱ ወኵነኔ ኢተገብረ 
ሎሙ በሕይወቶሙ። 
ተአምርዎሙ እስመ ውስተ ሲኦል ያወርድዎሙ ለነፍሳቲሆሙ 
ወእኩያተ ይከውና ወምንዳቤሆሙ ዐቢየ። 
ወበጽልመት ወበመርበብት ወበላህብ ዘይነድድ ኀበ ኵነኔ 
ዐባይ ትበውእ መንፈስክሙ ወኵነኔ ዐባይ ትከውን ለኵሉ 
ትውልድ እስከ ለዓለም፤አሌ ለክሙ እስመ አልብክሙ ሰላም። 
ኢትበልዎሙ ለጻድቃን ወለኄራን እለ ሀለዉ ውስተ ሕይወት 
በመዋዕለ ስራሕነ ጻማ ጻመውነ ወኵሎ ስራሐ ርኢነ 
ወእከያተ ብዙኀ ረከብነ ወተወዳዕነ ወውሕድነ ወንዕሰት 
መንፈስነ። 
ወተሐጐልነ ወአልቦ ዘረድአነ በነገር ወበምግባር ስእነ 
ወኢምንተኒ ኢረከብነ ወተፅዕርነ ወተሐጐልነ ወኢተሰፈውነ 
ከመ ንርአይ ሕይወተ ዕለተ እምዕለት። 
ወተሰፈውነ ንኩን ርእስ ወኮነ ዘነበ፤ ጻመውነ እንዘ ንትጌበር 
ወኢሰለጥነ ዲበ ጻማነ ወኮነ መባልዕተ ለኃጥኣን 
ወዐማፅያን አክበዱ ላዕሌነ አርዑተ ዚአሆሙ። 
ወተሰልጡ ዲቤነ እለ ይጸልዑነ ወእለ ይድጕጹነ ወለእለ 
ይጸልዑነ አትሐትነ ክሳደነ ወኢመሐፉነ። 
ወፈቀድነ ንሑር እምኔሆሙ ከመ ንንፍጽ ወናዕርፍ ወኢረከብነ 
ኀበ ንጐይይ ወንድኅን እምኔሆሙ።
ወሰከይናሆሙ ኀበ መላእክት በምንዳቤነ ወጸራሕነ ዲበ 
እለ ይበልዑነ ወጽራሐ ዚአነ ኢይሬእዩ ወኢይፈቅዱ ከመ 
ይስምዑ ቃለነ። ወይረድእዎሙ ለእለ የሀይዱነ ወይበልዑነ 
ወለእለ አውሐዱነ ወየኀብኡ ግፍዖሙ ወኢያወጽኡ እምኔነ 
አርኡቶሙ አላ ይበልዑነ ወይዘርዝሩነ ወይቀትሉነ ወየኀብኡ 
ቀትለነ ወኢተዘከሩ ከመ አንሦኡ እደዊሆሙ ላዕሌነ።


</body>
</html>
