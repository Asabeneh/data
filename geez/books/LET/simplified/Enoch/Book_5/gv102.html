<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፻፪።</h3>

በእማንቱ መዋዕል ለእመ ወደየ ዲቤክሙ ዕፅበ እሳተ 
አይቴ ትነፍጹ ወበአይቴ ትድኅኑ ወሶበ ይወዲ ቃሎ ዲቤክሙ 
አኮኑ ትትመሐከዉ ወትፈርሁ።
ወኵሎሙ ብርሃናት ይትሀወኩ በፍርሀት ዐቢይ ወኵላ ምድር 
ትትመሐከው ወትርዕድ ወትጔጕዕ። 
ወኵሎሙ መላእክት ይፌጽሙ ትእዛዞሙ ወይፈቅዱ ከመ ይትኃብኡ 
እምቅድመ ዐቢየ ስብሐት ወይርዕዱ ደቂቀ ምድር ወይትሀወኩ 
ወአንትሙ ኃጥኣን ርጉማን ለዓለም ወአልብክሙ ሰላም። 
ኢትፍርሁ አንትሙ ነፍሳተ ጻድቃን ወተሰፈዉ ዕለተ ሞትክሙ 
በጽድቅ። 
ወኢትኅዝኑ እስመ ወረደት ነፍስክሙ ውስተ ዐቢይ ምንዳቤ 
ወገዓር ወናእክ ወውስተ ሲኦል በሐዘን ወኢረከበ ሥጋክሙ 
በሕይወትክሙ በከመ ኂሩትክሙ አላ እንከ በዕለት እንተ 
ባቲ ኮንክሙ ኃጥኣነ ወበዕለተ መርገም ወመቅሠፍት። 
ወሶበ ትመውቱ ይብሉ በላዕሌክሙ ኃጥኣን ከመ ሞትነ ሞቱ 
ጻድቃን ወምንት ኮነ በቍዔቶሙ በምግባሮሙ። 
ነዋ ከማነ ሞቱ በኀዘን ወበጽልመት ወምንት ፈድፋዶሙ 
እምኔነ እምይእዜ ተዐረይነ። 
ወምንተ ይነሥኡ ወምንተ ይሬእዩ ለዓለም እስመ እሙንቱሂ 
ነዋ ሞቱ ወእምይእዜ ለዓለም ኢይሬእዩ ብርሃነ። 
እብለክሙ አንትሙ ኃጥኣን አከለክሙ በሊዕ ወሰትይ ወአዕርቆተ 
ሰብእ ወሐይድ ወኀጢአት ወአጥርዮተ ንዋይ ወርእዮተ መዋዕል 
ሠናይ። 
ርኢክምዎሙኑ ለጻድቃን እፎ ኮነ ተፍጻሜቶሙ ሰላመ እስመ 
ኵሉ ግፍዕ ኢተረክበ በላዕሌሆሙ እስከ ዕለተ ሞቶሙ። 
ወተሐጕሉ ወኮኑ ከመ ዘኢኮኑ ወወረዱ ውስተ ሲኦል 
ነፍሳቲሆሙ በምንዳቤ።


</body>
</html>
