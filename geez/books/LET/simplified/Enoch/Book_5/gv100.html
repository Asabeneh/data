<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፻።</h3>

ወበእማንቱ መዋዕል በ፩ መካን አበው ምስለ ውሉዶሙ 
ይትጓድዑ ወአኀው ምስለ ቢጾሙ ይወድቁ በሞት እስከ 
ይውኅዝ ከመ ተከዚ እምደመ ዚአሆሙ። 
እስመ ብእሲ ኢይከልእ እዴሁ እምውሉዱ ወእምውሉደ ውሉዱ 
ምሒረ ከመ ይቅትሎ ወኃጥእ ኢይከልእ እዴሁ እምነ እኁሁ 
ክብር እምጎሕ እስከ ተዐርብ ፀሐይ ወይትቃተሉ። 
ወየሐውር ፈረስ እስከ እንግድዓሁ ውስተ ደመ ኃጥኣን 
ወሰረገላ እስከ መልዕልታ ትሠጠም። 
ወበእማንቱ መዋዕል መላእክት ይወርዱ ውስተ ምኅባኣት 
ወያገብእዎሙ በ ፩ መካን ለኵሎሙ እለ ይረድእዋ 
ለኀጢአት ወይትነሣእ ልዑል በይእቲ ዕለት ከመ 
ይግበር ኵነኔ ዐቢየ እምኵሎሙ ኃጥኣን። ወዐቀብተ ይሁብ 
ዲበ ኵሎሙ ጻድቃን ወቅዱሳን እመላእክት ቅዱሳን የዐቅብዎሙ 
ከመ ብንተ ዐይን እስከ ይትዌዳዕ ኵሉ እከይ ወኵሉ 
ኀጢአት ወእመኒ ይነውሙ ጻድቃን ንዋመ ነዋኀ ወአልቦሙ 
ዘይፈርሁ። 
ወእሙነ ይሬእዩ ሰብእ ጠቢባን ወይሌብዉ ውሉደ ምድር ኵሎ 
ነገረ ዛቲ መጽሐፍ ወየአምሩ ከመ ኢይክል ብዕሎሙ 
አድኅኖቶሙ በሙዳቀ ኀጢአቶሙ። 
አሌ ለክሙ ኃጥኣን ሶበ ታመነድብዎሙ ለጻድቃን በዕለተ ጻሕብ 
ኀያል ወታነድድዎሙ በእሳት ወትትፈደዩ በከመ ምግባሪክሙ። 
አሌ ለክሙ ግፍቱዓነ ልብ እለ ትተግሁ ከመ ትለብውዎ 
ለእኩይ ወሀለወ ይርከብክሙ ፍርሀት ወአልቦ ዘይረድአክሙ። 
አሌ ለክሙ ኃጥኣን እስመ ዲበ ቃለ አፉክሙ ወዲበ 
ተግባረ እደዊክሙ እለ ግብረ ረሳዕክሙ በዋዕየ ላህበ 
እሳት ትውዕዩ። 
ወይእዜኒ አእምሩ ከመ መላእክት ይትኀሠሡ ምግባሪክሙ 
በሰማይ እምፀሐይ ወእምወርኅ ወእምከዋክብት በእንተ ኀጢአተ 
ዚአክሙ እስመ በዲበ ምድር ትገብሩ ኀበ ጻድቃን ኵነኔ። 
ወያሰምዕ ላዕሌክሙ ኵሎ ደመና ወጊሜ ወጠለ ወዝናመ 
እስመ ሀለዉ ኵሎሙ ይትከልኡ እምኔክሙ ከመ ኢይረዱ 
ዲቤክሙ ወኢይሔልዩ ኀበ ኀጢአትክሙ። 
ወይእዜኒ ሀቡ አምኃ ለዝናም ከመ ኢትትከላእ ወሪደ 
ዲቤክሙ ወጠል እመ ተመጠወ እምኔክሙ ወርቀ ወብሩረ። 
ሶበ ይወድቅ ዲቤክሙ አስሐትያ ወሐመዳ ወቍረ ዚአሆሙ 
ወኵሉ ነፋሳተ ሐመዳ ወኵሉ ፃዕራተ ዚአሆሙ 
በእማንቱ መዋዕል ኢትክሉ ቀዊመ ቅድሜሆሙ።


</body>
</html>
