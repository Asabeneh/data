<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፻፩።</h3>

ጠይቅዋ ለሰማይ ኵልክሙ ውሉደ ሰማይ ወኵሎ 
ግብረ ልዑል ወፍርሁ እምኔሁ ወኢትግበሩ እኩየ በቅድሜሁ። 
እመ ዐፀወ መስኮተ ሰማይ ወከልአ ዝናመ ወጠለ ከመ 
ኢይረድ ዲበ ምድር በእንቲአክሙ ሚሀለወክሙ ትግበሩ። 
ወእመ ፈነወ መዐቶ ዲቤክሙ ወዲበ ኵሉ ምግባሪክሙ 
አኮ አንትሙ እለ ታስተበቍዕዎ እስመ ትትናገሩ ዲበ 
ጽድቀ ዚአሁ ዐቢያተ ወጽኑዓተ ወአልብክሙ ሰላም። 
ወኢትሬእይዎሙኑ ለነገሥተ አሕማር እፎ ይትሀወኩ እሞገድ 
ወያንቀለቅሉ እምነፋሳት አሕማሮሙ ወይትመነደብ። 
ወበእንተ ዝንቱ ይፈርሁ እስመ ኵሉ ንዋዮሙ ሠናይ ይወጽእ 
ውስተ ባሕር ምስሌሆሙ ወሠናየ ኢይሄልዩ በልቦሙ እስመ ባሕር 
ይውሕጦሙ ወይትሐጐሉ ውስቴታ። 
አኮኑ ኵሉ ባሕር ወኵሉ ማያቲሃ ወኵሉ ሑሰታ ግብረ 
ልዑል ውእቱ ወውእቱ ኵሎ ግብረታ ሐተመ ወአሠረ ኵለንታሃ 
በኆፃ። 
ወበተግሣጹ ትየብስ ወትፈርህ ወኵሉ ዓሣቲሃ ይመውቱ 
ወኵሉ ዘሀሎ ውስቴታ ወአንትሙ ኃጥኣን እለ ውስተ 
ምድር ኢትፈርህዎ። 
አኮኑ ውእቱ ገብረ ሰማየ ወምድረ ወኵሎ ዘሀሎ ውስቴቶሙ 
ወመኑ ወሀበ ትምህርተ ወጥበበ ለኵሎሙ እለ ይትሐወሱ ዲበ 
ምድር ወለእለ ውስተ ባሕር። 
አኮኑ ውእቶሙ ነገሥተ አሕማር ይፈርህዎ ለባሕር ወኃጥኣንሰ 
ለልዑል ኢይፈርህዎ።


</body>
</html>
