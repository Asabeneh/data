<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፺፫።</h3>

ወእምድኅረዝ ኮነ ሄኖክ ወአኀዘ ይትናገር እመ ጻሕፍት። 
ወይቤ ሄኖክ በእንተ ውሉደ ጽድቅ ወበእንተ ኅሩያነ 
ዓለም ወበእንተ ተክለ ጽድቅ ወርትዕ እሎንተ እብለክሙ 
ወአየድዐክሙ ደቂቅየ አነ ውእቱ ሄኖክ በዘአስተርአየኒ 
እምራእየ ሰማይ ወእምቃለ ቅዱሳን መላእክት አእመርኩ 
ወእምጸፍጸፈ ሰማይ ለበውኩ። 
ወአኀዘ እንከ ይትናገር ሄኖክ እመጻሕፍት ወይቤ አነ 
ሳብዕ ተወለድኩ በቀዳሚት ሰንበት እስከ አመ ኵነኔ 
ወጽድቅ ተዐገሠ። 
ወትቀውም እምድኅሬየ በካልእት ሰንበት ዐ ባይ እኪት ወጕሕሉት 
በቈለት ወባቲ ትከውን ፍጻሜ ቀዳሚት ወባቲ ይድኅን ብእሲ 
ወእምድኅረ ተፈጸመ ትልህቅ ዐመጻ ወሥርዐተ ይገብር 
ለኃጥአን። 
ወእምድኅረዝ በሣልስት ሰንበት በተፍጻሜታ ይትኀረይ ብእሲ 
ለተክለ ኵነኔ ጽድቅ ወእምድኅሬሁ ይመጽእ ተክለ ጽድቅ ለዓለም። 
ወእምድኅረዝ በራብዕት ሰንበት በተፍጻሜታ ራእያተ ቅዱሳን 
ወጻድቃን ይትረአዩ ወሥርዐት ለትውልደ ትውልድ ወዐጸድ ይትገበር 
ሎሙ። 
ወእምድኅረዝ በሰንበት ኃምስ በተፍጻሜታ ቤተ ስብሐት ወመንግሥት 
ይትሐነጽ እስከ ለዓለም። 
ወእምድኅረዝ በሳድስት ሰንበት እለ ይከውኑ ውስቴታ ጽሉላን 
ኵሎሙ ወይትረሳዕ ልቦሙ ለኵሎሙ እምጥበብ ወባቲ የዐርግ 
ብእሲ ወበተፍጻሜታ ይውዒ ቤተ መንግሥት በእሳት ወባቲ 
ይዘረው ኵሉ ዘመደ ሥርው ኅሩይ። 
ወእምድኅረዝ በሳብዕ ሰንበት ትትነሣእ ትውልድ ዕሉት ወብዙኅ 
ምግባራቲሃ ወኵሉ ምግባራቲሃ ዕልወት። 
ወበተፍጻሜታ ይትዐሰዩ ኅሩያን ጻድቃን እምተክለ ጽድቅ 
ዘለዓለም እለ ይትወሀብ ሎሙ ፯ ምክዕቢታተ ትምህርት ለኵሉ 
ፍጥረተ ዚአሁ። 
እስመ መኑ ውእቱ ኵሉ ውሉደ ሰብእ ዘይክል ሰሚዐ ቃሎ 
ለቅዱስ ወኢይትሀወክ ወመኑ ዘይክል ከመ የሐሊ ሕሊናሁ 
ወመኑ ዘይክል ነጽሮታ ለኵሉ ምግባረ ሰማይ። 
ወምንት ውእቱ ዘይክል አእምሮ ግብረ ሰማይ ወከመ ይርአይ ነፍሶ 
ወእመ አኮ መንፈሶ ወይክል ነጊረ ወእመ አኮ ዐሪገ 
ወይሬኢ ኵሎ አክናፊሆሙ ወይሔዮሙ ወእመ አኮ ይገብር 
ከማሆሙ። 
ወመኑ ውእቱ ኵሉ ብእሲ ዘይክል አእምሮተ እፎ ውእቱ 
ራኅባ ወኑኃ ለምድር ወለመኑ ተርእየ አምጣነ ኵሎሙ። 
ወእመ ቦቱ ኵሉ ብእሲ ዘይክል አእምሮተ ኑኃ ለሰማይ 
ወእፎ ውእቱ ልዕልናሃ ወዲበ ምንት ጸንዐት ወሚመጠን ውእቱ 
ኍልቆሙ ለከዋክብት ወበአይቴ የዐርፉ ኵሎሙ ብርሃናት።


</body>
</html>
