<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፺፮።</h3>
 
ተሰፈዉ ጻድቃን እስመ ፍጡነ ይትሐጐሉ ኃጥኣን እም ቅድሜክሙ 
ወሥልጣን ይከውን ለክሙ ዲቤሆሙ በከመ ፈቀድክሙ። 
ወበዕለተ ምንዳቤሆሙ ለኃጥኣን ይትሌዐሉ ወይትነሥኡ ከመ 
አንስርት እጕለ ዚአክሙ ወፈድፋደ እምነ አውስት ይከውን ምጽላሊክሙ 
ወተዐርጉ ወትበውኡ በንድለታተ ምድር ወበንቅዐታተ ኰኵሕ ለዓለም 
ከመ ግሔ እምቅድመ ዐማፅያን ወይንዕኩ ዲቤክሙ ወይበክዩ ከመ 
ጼዴናታት። 
ወአንትሙሰ ኢትፍርሁ እለ ሐመምክሙ እስመ ፈውስ ይከውነክሙ 
ወብርሃን ብሩህ ያበርህ ለክሙ ወቃለ ዕረፍት ትሰምዑ እምሰማይ። 
አሌ ለክሙ ኃጥኣን እስመ ብዕክሙ ያመስለክሙ ጻድቃነ ወልብክሙ 
ይዘልፈክሙ ከመ ኃጥኣን አንትሙ ወዝንቱ ነገር ይከውን ዲቤክሙ 
ሰማዕተ ለተዝካረ እከያት። 
አሌ ለክሙ እለ ትበልዑ ሥብሐ ስርናይ ወትሰትዩ ኀይለ 
ሥርወ ነቅዕ ወትከይድዎሙ ለትሑታን በኀይልክሙ። 
አሌ ለክሙ እለ ትሰትዩ ማየ በኵሉ ጊዜ እስመ ፍጡነ 
ትትፈደዩ ወትትዌድኡ ወትየብሱ እስመ ኀደግሙ ነቅዐ ሕይወት። 
አሌ ለክሙ እለ ትገብሩ ዐመፃ ወጕሕሉተ ወጽርፈተ ተዝካረ 
ይከውን ዲቤክሙ ለእከይ። 
አሌ ለክሙ ኀያላን እለ በኀይል ትኰርዕዎ ለጻድቅ እስመ 
ትመጽእ ዕለተ ኀጕልክሙ፤ በእማንቱ መዋዕል ይመጽኣ ለጻድቃን 
መዋዕል ብዙኃት ወኄራት በዕለተ ኵነኔ ዚአክሙ።


</body>
</html>
