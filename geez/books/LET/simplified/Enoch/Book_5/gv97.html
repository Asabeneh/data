<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፺፯።</h3>

ተአመኑ ጻድቃን እስመ ለጽእለት ይከውኑ ኃጥኣን ወይትኀጐሉ 
በዕለተ ዐመፃ። 
እሙረ ይከውን ለክሙ እስመ ልዑል ይዜከር ሐጕለክሙ ወይትፌሥሑ 
መላእክት ዲበ ሐጕለ ዚአክሙ። 
ምንተ ትግበሩ ሀለወክሙ ኀጥኣን ወአይቴ ትጐይዩ በይእቲ 
ዕለት እንተ ኵነኔ ሶበ ትሰምዑ ቃለ ጸሎቶሙ ለጻድቃን። 
ወአንትሙ ኢትከውኑ ከማሆሙ እለ ሰማዕተ ይከውን ዲቤክሙ 
ዝንቱ ነገር ሱቱፋነ ኮንክሙ ለኃጥኣን። 
ወበእማንቱ መዋዕል ትበጽሕ ጸሎቶሙ ለጻድቃን ኀበ እግዚእ 
ወለክሙ ይበጽሕ መዋዕለ ኵነኔክሙ። 
ወይትነበብ ኵሉ ነገረ ዐመፃክሙ ቅድመ ዐቢይ ወቅዱስ 
ወይትኀፈር ገጽክሙ ወይትገደፍ ኵሉ ተግባር ዘጸንዐ በዐመፃ። 
አሌ ለክሙ ኃጥኣን እለ ማእከለ ባሕር ወዲበ የብስ 
እለ ዝክሮሙ እኩይ ዲቤክሙ። 
አሌ ለክሙ እለ ታጠርዩ ብሩረ ወወርቀ ዘኢኮነ በጽድቅ 
ወትብሉ ብዕልነ ብዕለ ወኮነ ለነ ንዋይ ወአጥረይነ ኵሎ 
ዘፈቀድነ። 
ወይእዜኒ ንግበር ዘሐለይነ እስመ ብሩረ አስተጋባእነ 
ወመላእነ መዛግብቲነ ወከመ ማይ ብዙኅ ሐረስተ 
አብያቲነ።
ወከመ ማይ ይውኅዝ ሐሰትክሙ እስመ ኢይነብር ለክሙ ብዕል 
አላ ፍጡነ የዐርግ እምኔክሙ እስመ ኵሎ በዐመፃ 
አጥረይክሙ ወአንትሙ ለመርገም ዐቢይ ትትወሀብ።


</body>
</html>
