<html>
<head>
   <title>Enoch I:1</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፲።</h3>

ወአሜሃ ልዑል ዐቢይ ወቅዱስ ተናገረ ወፈነዎ 
ለአርስየላልዩር ኀበ ወልደ ላሜክ ወይቤሎ። 
በሎ በስመ ዚአየ ኅባእ ርእሰከ ወአግህድ ሎቱ 
ፍጻሜ ዘይመጽእ እስመ ትትሐጐል ምድር ኵላ ወማየ 
አይኅ ይመጽእ ሀሎ ዲበ ኵላ ምድር ወይትኀጐል 
ዘሀሎ ውስቴታ። 
ወይእዜኒ መሀሮ ከመ ይንፍጽ ወይንበር ዘርኡ ለኵሉ 
ምድር። 
ወይቤሎ ካዕበ እግዚእ ለሩፋኤል እስሮ ለአዛዝኤል 
በእዴሁ ወእገሪሁ ወደዮ ውስተ ጽልመት ወአብቅዋ 
ለገዳም እንተ ሀለወት በዱዳኤል ወደዮ ህየ። 
ወደይ ላዕሌሁ አዕባነ ጠዋያተ ወበሊኃተ ወክድኖ 
ጽልመተ ወህየ ይኅድር ለዓለም ወክድኖ ለገጹ ከመ 
ኢይርአይ ብርሃነ። 
ወበዕለት ዐባይ እንተ ኵነኔ ከመ ይትፈነው ውስተ 
ዋዕይ። 
ወአሕይዋ ለምድር እንተ አማሰኑ መላእክት ወሕይወታ 
ለምድር አይድዕ ከመ አሐይዋ ለምድር ወኢይትኃጐሉ 
ኵሎሙ ውሉደ ሰብእ በምሥጢረ ኵሉ ዘቀተሉ 
ትጉሃን ወመሀሩ ለውሉዶሙ። 
ወማሰነት ኵላ ምድር በትምህርተ ግብሩ ለአዛዝኤል 
ወላዕሌሁ ጸሐፍ ኵሎ ኀጢአተ። 
ወለገብርኤል ይቤሎ እግዚአብሔር ሑር ዲቤሆሙ ለመንዝራን 
ወለምኑናን ወዲበ ውሉደ ዘማ ወአኅጕሎሙ ለውሉደ ዘማ 
ወለውሉደ ትጉሃን እምሰብእ ወአውፅኦሙ ወፈንዎሙ በበይናቲሆሙ 
እሙንቱ ወለሊሆሙ በቀትል ይትኀጐሉ እስመ ኑኃ 
መዋዕል አልቦሙ። 
ወኵሎሙ ይስእሉከ ወኢይከውን ለአበዊሆሙ በእንቲአሆሙ 
እስመ ይሴፈዉ ሕይወተ ዘለዓለም ወከመ ይሕየዉ 
እምኔሆሙ ፭፻ ክራማተ። 
ወለሚካኤል ይቤሎ እግዚአብሔር አይድዕ ለስምያዛ 
ወለካልኣን እለ ምስሌሁ እለ ኀብሩ ምስለ አንስት 
ከመ ይማስኑ ምስሌሆን በኵሉ ርኵሰ ዚአሆን። 
ሶበ ይትራገዙ ኵሉ ውሉዶሙ ወሶበ ይሬእዩ ሐጕሎሙ 
ለፍቁራኒሆሙ እስሮሙ ለ፸ ትውልድ በመትሕተ አውግረ ምድር 
እስከ ዕለተ ኵነኔሆሙ ወተፍጻሜቶሙ እስከ ይትፌጸም 
ኵነኔ ዘለዓለመ ዓለም። 
ወበውእቱ መዋዕል ይወስድዎሙ ውስተ መትሕተ እሳት 
በፃዕር ወበቤተ ሞቅሕ ይትዓፀዉ ለዓለመ ዓለም። 
ወሶቤሃ ይውዒ ወይማስን እምይእዜ ምስሌሆሙ ኅቡረ 
ይትአሰሩ እስከ ተፍጻሜተ ትውልደ ትውልድ። 
ወአኅጕሎሙ ለኵሎሙ ነፍሳተ ተውኔት ወለውሉዶሙ 
ለትጉሃን እስመ ገፍዕዎሙ ለሰብእ። 
አኅጕል ኵሎ ግፍዐ እምገጸ ምድር ወኵሉ ምግባር 
እኩይ ይኅልቅ ወያስተርኢ ተክለ ጽድቅ ወርትዕ ወይከውን 
ለበረከት ግብር፤ ጽድቅ ወርትዕ ለዓለም በፍሥሓ ይተክሉ። 
ወይእዜኒ ኵሎሙ ጻድቃን ይገንዩ ወይከውኑ ሕያዋነ 
እስከ ይወልዱ ፲፻ ወኵሎ መዋዕለ ውርዙቶሙ 
ወሰንበተ ዚአሆሙ ይፌጽሙ በሰላም። 
ወበእማንቱ መዋዕል ትትገበር ኵላ ምድር በጽድቅ 
ወኵለንታሃ ትተከል ዕፀወ ወትመልዕ በረከተ። 
ወኵሎ ዕፀወ ኃሤት ይተክሉ ዲቤሃ ወይተክሉ 
ዲቤሃ እውያነ ወወይን ዘይተከል ዲቤሃ ይገብር 
ፍሬ ለጽጋብ፤ ወኵሉ ዘርእ ዘይዘራእ ዲቤሃ አሐቲ 
መስፈርት ትገብር እልፈ ወአሐቲ መስፈርተ ኤልያስ 
ትገብር ፲ ምክያዳተ ዘይት። 
ወአንተ አንጽሓ ለምድር እምኵሉ ግፍዕ፤ ወእምኵሉ 
ዐመፃ፤ ወእምኵሉ ኀጢአት፤ ወእምኵሉ ረሲዕ፤ 
ወእምኵሉ ርኵስ ዘይትገበር በዲበ ምድር፤አኅልቆሙ 
እምዲበ ምድር። 
ወይኩኑ ኵሉ ውሉደ ሰብእ ጻድቃነ ወይኩኑ ኵሉ 
አሕዛብ ያምልኩ ወይባርኩ ኪያየ ወኵሎሙ ሊተ 
ይሰግዱ። 
ወትነጽሕ ምድር እምኵሉ ሙስና ወእምኵሉ ኃጢአት፤ 
ወእምኵሉ መቅሠፍት፤ ወእምኵሉ ፃዕር፤ ወኢይደግም 
ከመ እፈኑ ዲቤሃ አይኃ ለትውልደ ትውልድ 
ወእስከ ለዓለም።

</body>
</html>
