<html>
<head>
   <title>Enoch I:22</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፳፪።</h3>

ወእምህየ ሖርኩ ካልአ መካነ ወአርአየኒ በምዕራብ 
ደብረ ዐቢየ ወነዋኀ ወኰኵሕ ጽኑዕ ወ ፬ 
መካናት ሠናያት። 
ወበውስቴቱ ዘቦቱ ዕሙቅ ወርኂብ ወልሙጽ ጥቀ ከመ 
ልሙጽ ዘያንኰረኵር ወዕሙቅ ወጽልመት ለነጽሮ። 
ውእተ ጊ ዜ አውሥአኒ ሩፋኤል ፩ እመላእክት ቅዱሳን 
ዘሀለወ ምስሌየ ወይቤለኒ እላ መካናት ሠናያት ከመ 
ይትጋብኡ ዲቤሆን መናፍስት ነፍሶሙ ለምውታን ሎሙ እሎንቱ 
ተፈጥሩ ዝየ ያስተጋብኡ ኵሎ ነፍሰ ውሉደ ሰብእ። 
ወእሙንቱ መካናት ኀበ ያነብርዎሙ ገብሩ እስከ ዕለተ 
ኵነኔሆሙ ወእስከ አመ ዕድሜሆሙ፤ ወዕድሜ ውእቱ ዐቢይ 
እስከ አመ ኵነኔ ዐቢይ በላዕሌሆሙ። 
ወርኢኩ መናፍስተ ውሉደ ሰብእ እንዘ ምውታን ውእቶሙ 
ወቃሎሙ ይበጽሕ እስከ ሰማይ ወይሰኪ። 
ይእተ ጊዜ ተስእልክዎ ለሩፋኤል መልአክ ዘሀሎ ምስሌየ 
ወእቤሎ ዝመንፈስ ዘመኑ ውእቱ ዘከመዝ ቃሉ ይበጽሕ ወይሰኪ። 
ወአውሥአኒ ወይቤለኒ እንዘ ይብል ዝንቱ መንፈስ ውእቱ 
ዘይወፅእ እምአቤል ዘቀተሎ ቃየል እኁሁ ወይሰኪ ኪያሁ 
እስከ ሶበ ይትኃጐል ዘርኡ እምገጸ ምድር ወእምዘርአ ሰብእ 
ይማስን ዘርኡ። ወበእንተዝ ውእተ ጊዜ ተስእልኩ በእንቲአሁ 
ወበእንተ ኵነኔ ኵሉ ወእቤ በእንተ ምንት ተፈልጠ ፩ 
እምነ ፩። 
ወአውሥአኒ ወይቤለኒ እሉ ፫ ተገብሩ ከመ ይፍልጡ 
መንፈሶሙ ለምውታን፤ ወከመዝ ተፈልጠ ነፍሶሙ ለጻድቃን፤ 
ዝውእቱ ነቅዐ ማይ በላዕሌሁ ብርሃን። 
በከመ ከማሁ ተፈጥረ ለኃጥአን ሶበ ይመውቱ 
ወይትቀበሩ ውስተ ምድር ወኵነኔ ኢኮነ በላዕሌሆሙ 
በሕይወቶሙ። 
ወበዝየ ይትፈለጣ ነፍሳቲሆሙ ዲበ ዛቲ ዐባይ ፃዕር 
እስከ አመ ዐባይ ዕለት እንተ ኵነኔ ወመቅሠፍት 
ወፃዕር ለእለ ይረግሙ እስከ ለዓለም ወበቀል 
ለነፍሶሙ ወበህየ የአሥሮሙ እስከ ለዓለም። 
ወእመኒ ውእቱ እምቅድመ ዓለም ወከመዝ ተፈልጠ ለነፍሶሙ 
ለእለ ይሰክዩ ወለእለ ያርእዩ በእንተ ሕጕለት አመ 
ተቀትሉ በመዋዕለ ኃጥኣን። 
ከመዝ ተፈጥረ ለነፍሶሙ ለሰብእ እለ ኢኮኑ ጻድቃነ 
አላ ኃጥኣነ እለ ፍጹማነ አበሳ ወምስለ አባስያን 
ይከውኑ ከማሆሙ ወነፍሶሙሰ ኢትትቀተል በዕለተ ኵነኔ 
ወኢይትነሥኡ እምዝየ። 
ውእተ ጊዜ ባረክዎ ለእግዚአ ስብሐት ወእቤ ቡሩክ ውእቱ 
እግዚእየ እግዚአ ስብሐት ወጽድቅ ዘኵሎ ይመልክ እስከ ለዓለም። 

</body>
</html>
