<html>
<head>
   <title>Enoch I:1</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፩።</h3>

<p><b>1</b> ቃለ በረከት ዘሄኖክ
ዘከመ ባረከ ኅሩያነ ወጻድቃነ እለ ሀለዉ ይኩኑ <b>2</b> በዕለተ
ምንዳቤ ለአሰስሎ ኵሉ እኩያን ወረሲዓን። ወአውሥአ ወይቤ ሄኖክ ብእሲ
ጻድቅ ዘእምኀበ እግዚአብሔር እንዘ አዕይንቲሁ ክሡታት ወይሬኢ ራእየ ቅዱሰ
ዘበሰማያት ዘአርአዩኒ መላእክት ወሰማዕኩ እምኀቤሆሙ ኵሎ ወአእመርኩ
አነ ዘእሬኢ ወአኮ ለዝ ትውልድ አላ ለዘይመጽእ ትውልድ ርኁቃን። <b>3</b>
በእንተ ኅሩያን እቤ ወአውሣእኩ በእንቲአሆሙ ምስለ </p>

<p></p>

<p>ዘይወፅእ ቅዱስ ወዐቢይ እማኅደሩ <b>4</b> ወአምላከ ዓለም። ወእምህየ
ይከይድ ዲበ ሲና ደብር ወያስተርኢ በትዕይንቱ ወያስተርኢ በጽንዐ ኀይሉ እምሰማይ።
</p>

<p><b>5</b> ወይፈርህ ኵሉ ወያድለቀልቁ ትጉሃን ወይነሥኦሙ ፍርሀት ወረዓድ
ዐቢይ እስከ አጽናፈ ምድር። </p>

<p><b>6</b> ወይደነግፁ አድባር ነዋኃን ወይቴሐቱ አውግር ነዋኃት ወይትመሰዉ
ከመ መዓረ ግራ እምላህብ። </p>

<p><b>7</b> ወትሠጠም ምድር ወኵሉ ዘውስተ ምድር ይትሐጐል ወይከውን ፍትሕ ላዕለ
ኵሉ ወላዕለ ጻድቃን ኵሎሙ። </p>

<p><b>8</b>ለጻድቃንሰ ሰላመ ይገብር ሎሙ </p>

<p>ወየዐቅቦሙ ለኅሩያን ወይከውን ሣህል ላዕሌሆሙ ወይከውኑ ኵሎሙ ዘአምላክ
ወይሤርሑ ወይትባረኩ ወይሀርህ ሎሙ ብርሃነ አምላክ። </p>

<p><b>9</b> ወናሁ መጽአ በትእልፈት ቅዱሳን ከመ ይግበር ፍትሐ ላዕሌሆሙ
ወያሐጕሎሙ ለረሲዓን ወይትዋቀስ ኵሎ ዘሥጋ በእንተ ኵሉ ዘገብሩ ወረሰዩ
ላዕሌሁ ኃጥአን ወረሲዓን። 
<br>
<br></p>


</body>
</html>
