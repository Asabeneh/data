<html>
<head>
   <title>Enoch I:17</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፲፯።</h3>

ወነሥኡኒ ውስተ ፩ መካን ኀበ ሀለዉ ህየ ከመ 
እሳት ዘይነድድ ወሶበ ይፈቅዱ ያስተርእዩ ከመ ሰብእ። 
ወወሰደኒ ውስተ መካን ዘዐውሎ ወውስተ ደብር ዘከተማ 
ርእሱ ይበጽሕ ውስተ ሰማይ። 
ወርኢኩ መካናተ ብሩሃነ ወነጐድጓድ ውስተ አጽናፍ፤ 
ኀበ ዕመቁ ቀስተ እሳት፤ ወሐፅ፤ ወምጕንጳቲሆሙ፤ 
ወሰይፈ እሳት፤ ወመባርቅት ኵሉ። 
ወነሥኡኒ እስከ ማየ ሕይወት ዘይትነገር ወእስከ 
እሳተ ዓረብ ዘውእቱ ይእኅዝ ኵሎ ዕርበተ ፀሐይ። 
ወመጻእኩ እስከ ፈለገ እሳት ዘይውኅዝ እሳቱ 
ከመ ማይ ወይትከዐው ውስተ ባሕር ዐቢይ ዘመንገለ 
ዓረብ። 
ወርኢኩ ኵሎ ዐበይተ አፍላገ ወእስከ ዐቢይ ጽልመት 
በጻሕኩ ወሖርኩ ኀበ ኵሉ ዘሥጋ ያንሶሱ። 
ወርኢኩ አድባረ ቆባራት እለ ክረምት ወምክዓወ ማይ ዘኵሉ 
ቀላይ። ወርኢኩ አፉሆሙ ለኵሎሙ አፍላገ ምድር ወአፉሃ 
ለቀላይ።

</body>
</html>
