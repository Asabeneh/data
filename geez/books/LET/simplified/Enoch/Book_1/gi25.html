<html>
<head>
   <title>Enoch I:25</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፳፭።</h3>

ወይቤለኒ ሄኖክ ምንተ ትሴአለኒ በእንተ መዐዛሁ ለዝ 
ዕፅ ወትጤይቅ ከመ ታእምር። 
ወውእተ ጊዜ አውሣእክዎ አነ ሄኖክ እንዘ እብል በእንተ 
ኵሉ እፈቅድ አእምር ወፈድፋደሰ በእንተዝ ዕፅ። 
ወአውሥአኒ እንዘ ይብል ዝንቱ ደብር ዘርኢከ ነዊኀ 
ዘርእሱ ይመስል መንበሮ ለእግዚእ መንበሩ ውእቱ ኀበ 
ይነብር ቅዱስ ወዐቢይ እግዚአ ስብሐት ንጉሥ ዘለዓለም ሶበ 
ይወርድ የሐውጻ ለምድር በሠናይ። 
ወዝንቱኒ ዕፀ መዐዛ ሠናይ ወኢ፩ ዘሥጋ አልቦ ሥልጣን 
ከመ ይግሥሦ እስከ አመ ዐቢይ ኵነኔ አመ ይትቤቀል 
ኵሎ ወይትፌጸም እስከ ለዓለም ዝኩ ለጻድቃን ወለትሑታን 
ይትወሀብ። 
እምፍሬ ዚአሁ ይትወሀብ ለኅሩያን ሕይወት መንገለ መስዕ 
ይተከል ውስተ መካን ቅዱስ መንገለ ቤቱ ለእግዚእ ንጉሥ 
ዘለዓለም። 
ውእተ ጊዜ ይትፌሥሑ በፍሥሓ ወይትሐሠዩ ውስተ ቅዱስ 
ያበውኡ ሎቱ መዐዛ በበአዕፅምቲሆሙ ወሕይወተ ብዙኃ 
የሐይዉ በዲበ ምድር በከመ ሐይዉ አበዊከ 
ወበመዋዕሊሆሙ ኀዘን ወሕማም ወጻማ ወመቅሠፍት 
ኢይገሥሦሙ። 
ውእተ ጊዜ ባረክዎ ለእግዚአ ስብሐት ንጉሥ ዘለዓለም 
እስመ አስተዳለወ ከመዝ ለሰብእ ጻድቃን ወከመዝ 
ፈጠረ ወይቤ የሀብዎሙ። 

</body>
</html>
