<html>
<head>
   <title>Enoch I:1</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፲፫።</h3>

ወሄኖክ ኀሊፎ ይቤሎ ለአዛዝኤል ኢይከውነከ ሰላም 
ዐቢይ ኵነኔ ወፅአ ላዕሌከ ይእሥርከ። 
ወሣኅት ወስእለት ወምሕረት ኢይከውነከ በእንተ 
ዘመሀርከ ግፍዐ ወበእንተ ኵሉ ምግባረ ጽርፈት፤ 
ወግፍዕ፤ ወኀጢአት፤ ዘአርአይከ ለውሉደ ሰብእ። 
አሜሃ ሐዊርየ ነገርክዎሙ ለኵሎሙ ኅቡረ፤ 
ወእሙንቱ ፈርሁ ኵሎሙ ፍርሃት ወረዓድ ነሥኦሙ። 
ወተስእሉኒ ተዝካረ ስእለት ከመ እጽሐፍ ሎሙ ከመ 
ይኩኖሙ ኅድገተ ወከመ አነ አዕርግ ተዝካረ 
ስእለቶሙ ኀበ እግዚአብሔር ሰማየ። 
እስመ ኢይክሉ እሙንቱ እምይእዜ ተናግሮ ወኢያነሥኡ 
አዕይንቲሆሙ ውስተ ሰማይ እምኃፍረተ አበሳሆሙ 
ዘተኰነኑ። 
ወአሜሃ ጸሐፍኩ ተዝካረ ስእለቶሙ ወአስተብቍዖቶሙ 
በእንተ መንፈሶሙ ወለለ ፩ ምግባሮሙ ወበእንተ 
ዘይስእሉ ከመ ይኩኖሙ ስርየተ ወኑኀተ። 
ወሐዊርየ ነበርኩ ዲበ ማያተ ዳን በዳን እንተ 
ይእቲ እምየማነ ዓረበ አርሞን ወእነብብ ተዝካረ 
ስእለቶሙ እስከ ደቀስኩ። 
ወናሁ ሕልም መጽአኒ ወራእያት ዲቤየ ወድቁ 
ወርኢኩ ራእየ መቅሠፍት እንግር ለውሉደ ሰማይ 
ወእዛለፎሙ። 
ወነቂሕየ መጻእኩ ኀቤሆሙ ወኵሎሙ ጉቡዓነ 
ይነብሩ እንዘ ይላሕዉ በኡብልስያኤል ዘሀለወት ማእከለ 
ሊባኖስ ወሴኔሴር እንዘ ግልቡባን ገጾሙ። 
ወተናገርኩ በቅድሜሆሙ ኵሎ ራእያተ ዘርኢኩ 
በንዋምየ ወወጠንኩ እትናገር ውእተ ቃላተ ጽድቅ 
ወእዝልፍ ለትጉሃነ ሰማይ። 

</body>
</html>
