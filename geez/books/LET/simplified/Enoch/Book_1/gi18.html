<html>
<head>
   <title>Enoch I:18</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፲፰።</h3>

ወርኢኩ መዛግብተ ኵሉ ነፋሳት ወርኢኩ ከመ ቦሙ 
አሰርገወ ኵሎ ፍጥረተ ወመሰረታቲሃ ለምድር። 
ወርኢኩ እብነ ማእዘንተ ምድር ወርኢኩ ፬ ነፋሳተ 
እለ ይፀውርዋ ለምድር ወለጽንዐ ሰማይ። 
ወርኢኩ ከመ ነፋሳት ይረብብዋ ለልዕልና ሰማይ፤ 
ወእሙንቱ ይቀውሙ ማእከለ ሰማይ ወምድር እሙንቱ 
ውእቶሙ አዕማደ ሰማይ። 
ወርኢኩ ነፋሳተ እለ ይመይጥዋ ለሰማይ እለ ያዐርቡ 
ለክበበ ፀሐይ ወኵሎ ከዋክብተ። 
ወርኢኩ ዘዲበ ምድር ነፋሳተ ዘይፀውሩ ደመናተ፤ 
ወርኢኩ ፍናወ መላእክት፤ ርኢኩ ውስተ ጽንፈ ምድር ጽንዐ 
ዘሰማይ መልዕልተ። 
ወኅለፍኩ መንገለ አዜብ ወይነድድ መዓልተ ወሌሊተ 
ኀበ ፯አድባር ዘእምእብን ክቡር ፫ መንገለ ጽባሕ 
ወ ፫ መንገለ አዜብ። 
ወመንገለ ጽባሕሰ ዘእምእብነ ኅብር ወ ፩ ሰ ዘእምእብነ 
ባሕርይ ወ ፩ ኒ ዘእምእብነ ፈውስ ወዘመንገለ አዜብ 
እምነ እብን ቀይሕ። 
ወማእከላይሰ ይጐድእ እስከ ሰማይ ከመ መንበሩ 
ለእግዚአብሔር ዘእምእብነ ፔካ ወድማሁ ለመንበር 
ዘእምእብነ ሰንፔር። 
ወእሳተ ዘይነድድ ርኢኩ ወዘሀሎ ውስተ ኵሉ አድባር። 
ወርኢኩ ህየ መካነ ማዕዶቱ ለዐቢይ ምድር 
ህየ ይትጋብኡ ማያት። 
ወርኢኩ ንቅዐተ ምድር ዕሙቀ በአእማዲሁ ለእሳተ 
ሰማይ ወርኢኩ በውስቴቶሙ አዕማደ ሰማይ ዘእ ሳት 
ዘይወርዱ ወአልቦሙ ኍልቍ ወኢመንገለ መልዕልት 
ወኢመንገለ ዕመቅ። 
ወዲበ ውእቱ ንቅዐት ርኢኩ መካነ ወኢጽንዐ ሰማይ 
ላዕሌሁ ወኢመሠረተ ምድር በታሕቱ ወኢማይ አልቦ 
ላዕሌሁ ወኢአዕዋፍ አላ መካነ በድው ውእቱ። 
ወግሩመ ርኢኩ በህየ ፯ ከዋክብተ ከመ ዐበይት 
አድባር ዘይነድዱ ወከመ መንፈስ ዘይሴአለኒ። 
ይቤ መልአክ ዝውእቱ መካነ ተፍጻሜቱ ለሰማይ 
ወለምድር፤ ቤተ ሞቅሕ ኮኖሙ ዝንቱ ለከዋክብተ ሰማይ 
ወለኀይለ ሰማይ። ወከዋክብት እለ ያንኰረኵሩ ዲበ 
እሳት ወእሉ ውእቶሙ እለ ኀለፉ ትእዛዘ እግዚአብሔር 
እምቅድመ ጽባሖሙ እስመ ኢመጽኡ በጊዜሆሙ። 
ወተምዕዖሙ ወአሠሮሙ እስከ ጊዜ ተፍጻሜተ ኀጢአቶሙ 
በዓመተ ምሥጢር። 

</body>
</html>
