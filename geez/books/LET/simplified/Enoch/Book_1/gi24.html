<html>
<head>
   <title>Enoch I:24</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፳፬።</h3>

ወእምህየ ሖርኩ ካልአ መካነ ምድር ወአርአየኒ ደብረ 
እሳት ዘያንበለብል መዓልተ ወሌሊተ። 
ወሖርኩ መንገሌሁ ወርኢኩ ፯አድባረ ክቡራነ ወኵሉ 
፩ እምነ ፩ እንዘ ይትዌለጥ ወአዕባነ ክቡራነ ወሠናያነ 
ወኵሉ ክቡር፤ ወስብሕ ራእዮሙ ወሠናይ ገጾሙ ፫ መንገለ 
ጽባሕ ወጽኑዓን ፩ ዲበ ፩ወ፫ መንገለ ሰሜን ወጽኑዓን ፩ 
ዲበ ፩ ወ ቈላተ ዕሙቃተ ወጠዋያተ አሐቲ ለአሐቲ 
ኢይትቃረባ። 
ወሳብዕ ደብር ማእከሎሙ ለእሎንቱ ወኑኆሙሰ 
ይትማሰሉ ኵሎሙ ከመ መንበረ አትሮንስ ወየዐውድዎ 
ዕፀወ መዐዛ። 
ወሀሎ ውስቴቶሙ ዕፅ አልቦ ግሙራ አመ ፄነወኒ 
ወኢ ፩ እምውስቴቶሙ ወባዕዳንሂ ዘከማሁ ኢኮነ ዘይምዕዝ 
እምኵሉ መዐዛ ወቈጽሉ ወጽጌሁ ወዕፁ ኢይጸመሂ 
ለዓለም ወፍሬሁኒ ሠናይ፤ ወፍሬሁሰ ከመ አስካለ በቀልት። 
ወውእተ ጊዜ እቤ ነዋ ዝንቱ ሠናይ ዕፅ ወሠናይ 
ለርእይ ወአዳም ቈጽሉ ወፍሬሆኒ ሞገስ ጥቀ ለርእየ ገጽ። 
ወውእተ ጊዜ አውሥአኒ ሚካኤል ፩ እምነ መላእክት ቅዱሳን 
ወክቡራን ዘምስሌየ ሀሎ ውእቱ ዘዲቤሆሙ። 

</body>
</html>
