<html>
<head>
   <title>Enoch I:1</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፱።</h3>

ወአሜሃ ሐወጹ ሚካኤል ወገብርኤል ወሱርያን ወኡርያን 
እምሰማይ ወርእዩ ብዙኃ ደመ ዘይትከዐው በዲበ ምድር 
ወኵሎ ዓመፃ ዘይትገበር በዲበ ምድር። 
ወይቤሉ በበይናቲሆሙ ቃለ ጽራኃቲሆሙ ዕራቃ 
ጸርኀት ምድር እስከ አንቀጸ ሰማይ። 
ወይእዜኒ ለክሙ ኦቅዱሳነ ሰማይ ይሰክዩ ነፍሳተ 
ሰብእ እንዘ ይብሉ አብኡ ለነ ፍትሐ ኀበ ልዑል። 
ወይቤሉ ለእግዚኦሙ ለንጉሥ እስመ እግዚኦሙ ለአጋእዝት 
ወአምላኮሙ ለአማልክት ወንጉሦሙ ለነገሥት ወመንበረ 
ስብሐቲከ ውስተ ኵሎ ትውልደ ዓለም ወስምከ ቅዱስ ወስቡሕ 
ውስተ ኵሉ ትውልደ ዓለም ወቡሩክ ወስቡሕ አንተ። 
ገበርከ ኵሎ ወሥልጣነ ኵሉ ምስሌከ ወኵሉ ክሡት 
ቅድሜከ ወግሁድ፤ ወአንተ ትሬኢ ኵሎ ወአልቦ ዘይትከሀል 
ይትኀባእ እምኔከ። 
ርኢኬ ዘገብረ አዛዝኤል ዘከመ መሀረ ኵሎ 
ዓመፃ በዲበ ምድር ወአግሀደ ኅቡኣተ ዓለም 
እለ ይትገበራ በሰማያት። ወአመረ ስብዐታተ 
ስምያዛ ዘአንተ ወሀብኮ ሥልጣነ ይኰንን እለ 
ምስሌሁ ኅቡረ። 
ወሖሩ ኀበ አዋልደ ሰብእ ኅቡረ ወሰከቡ 
ምስሌሆን ምስለ እልኩ አንስት ወረኵሱ ወአግሀዱ 
ሎን እሎንተ ኃጣውአ። 
ወአንስትሰ ወለዳ ረዓይተ ወበዝ መልአት ኵላ 
ምድር ደመ ወዐመፃ። 
ወይእዜኒ ናሁ ይጸርሑ ነፍሳት እለ ሞቱ ወይሰክዩ 
እስከ አንቀጸ ሰማይ ወዐርገ ገዓሮሙ ወኢይክሉ 
ወፂአ እምቅድመ ገጸ ዐመፃ ዘይትገበር በዲበ 
ምድር። 
ወአንተ ተአምር ኵሎ ዘእንበለ ይኩን፤ ወአንተ 
ተአምር ዘንተ ወዘዚአሆሙ ወአልቦ ዘትነግረነ ወምንት 
መፍትው ንረስዮሙ በእንተ ዝንቱ። 

</body>
</html>
