<html>
<head>
   <title>Enoch I:1</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">


<h3>ክፍል ፮። </h3>

<p><b>1</b> ወኮነ እምዘ በዝኁ ውሉደ ሰብእ በእማንቱ መዋእል ተወልደ
ሎሙ አዋልድ ሠናያት ወላህያት። <b>2</b>ወርእዩ ኪያሆን መላእክት ውሉደ
ሰማያት ወፈተውዎን ወይቤሉ በበይናቲሆሙ ንዑ ንኅረይ ለነ አንስተ እምውሉደ
ሰብእ <b>3</b> ወንለድ ለነ ውሉደ። ወይቤሎሙ ስምያዛ ዘውእቱ መልአኮሙ
እፈርህ ዮጊ <b>4</b> ኢትፈቅዱ ይትገበር ዝንቱ ግብር ወእከውን አነ ባሕቲትየ
ፈዳዪሃ ለዛቲ ኅጢአት ዐባይ። ወአውሥኡ ሎቱ ኵሎሙ ወይቤሉ መሐላ ንምሐል
ኵልነ ወንትዋገዝ በበይናቲነ ከመ <b>5</b> ኢንሚጣ ለዛቲ ምክር ወንግበራ
ለዛቲ ምክር ግብረ። አሜሃ መሐሉ ኵሎሙ ኅቡረ ወአውገዙ ኵሎሙ <b>6</b>
በበይናቲሆሙ ቦቱ ወኮኑ ኵሎሙ ፪፻። ወወረዱ ውስተ አርዲስ ዝውእቱ
ድማሑ ለደብረ አርሞን ወጸውዕዎ ለደብረ አርሞን እስመ መሐሉ ቦቱ <b>7</b>
ወአውገዙ በበይናቲሆሙ። ወዝንቱ አስማቲሆሙ ለመላእክቲሆሙ ስምያዛ ዘውእቱ
መልአኮሙ ኡራኪበራሜኤል አኪበኤል ጣሚኤል ራሙኤል ዳንኤል ኤዜቄኤል ሰራቁያል
<b>8</b> አሳኤል አርምርስ በጥረአል አናንኢ ዘቄቤ ሰምሳዌኤል ሰርተኤል ጡርኤል
ዮምያኤል አራዝያል። እሉ እሙንቱ ሀበይቶሙ ለ፪፻ መላእክት ወባዕዳን ኵሉ
ምስሌሆሙ። &nbsp;</p>

</body>
</html>
