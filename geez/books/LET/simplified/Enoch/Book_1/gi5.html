<html>
<head>
   <title>Enoch I:1</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">


<h3>ክፍል ፭።</h3>

<p><b>1</b> ጠየቁ እፎ ዕፀው በሐመልማለ አቍጽል ይትክደኑ ወይፈርዩ ወለብዉ
በእንተ ኵሉ ወአእምሩ በከመ ገብረ ለክሙ እሎንተ ኵሎሙ ዘሕያው ለዓለም።
ወምግባሩ ቅድሜሁ ለለዓመት ዘይከውን <b>2</b> ወኵሉ ምግባሩ ይትቀነዩ ሎቱ
ወኢይትመየጡ አላ በከመ ሠርዐ አምላክ ከመዝ ይትገበር ኵሉ። <b>3</b>
ወርእዩ እፎ አብህርት ወአፍላግ ኅቡረ ይፌጽሙ ግብሮሙ። </p>

<p><b>4</b> ወአንትሙሰ ኢተዐገሥክሙ ወኢገበርክሙ ትእዛዘ እግዚእ እላ
ተዐደውክሙ ወሐመይክሙ ዓቢያተ ወድሩካተ ቃላተ በአፍ ርኩስት ዘዚአክሙ ላዐለ
ዕበየ ዚአሁ፤ ይቡሳነ ልብ ኢትከውነክሙ ሰላም። </p>

<p><b>5</b> ወበእንተዝ አንትሙ መዋዕሊክሙ ትረግሙ ወዓመታተ ሕይወትክሙ
ተሐጕሉ ወይበዝኅ መርገም ዘለዓለም ወኢይከውነክሙ ሣህል። </p>

<p><b>6አ</b> በውእቱ መዋዕል ትሁቡ ሰላመ ዚአክሙ በርግመት ዘለዓለም ለኵሉ
ጻድቃን <b>6ብ</b> ወኪያክሙ ይረግሙ ኃጥኣን ዘልፈ ወለክሙ ኅቡረ ምስለ ኃጥኣን።
<b>7አ</b> ወለኅሩያንሰ ይከውን ብርሃን ወፍሥሓ ወሰላም <b>7ብ</b> ወእሙንቱ
ይወርስዋ ለምድር <b>7ች</b> ወለክሙሰ ረሲዓን ይከውነክሙ ርግመት። <b>8</b> ወአመሂ
ይትወሀቦሙ ለኅሩያን ጥበብ ወኵሎሙ እሎንቱ የሐይዉ ወኢይደግሙ አበሳ ኢበረሲዕ
ወኢበትዕቢት አላ ይገንዩ ዘቦሙ ጥበብ <b>9</b> ኢይደግሙ አብሶ። ወኢይትኴነኑ
ኵሎ መዋእለ ሕይወቶሙ ወኢይመውቱ በመቅሠፍት ወኢበመዓት አላ ኍልቈ
መዋዕለ ሕይወቶሙ ይፌጽሙ ወይልህቅ ሕይወቶሙ በሰላም ወዓመታተ ፍሥሓሆሙ ይበዝኅ
በሐሤት ወበሰላም ዘለዓለም ውስተ ኵሉ መዋእለ ሕይወቶሙ። </p>

</body>
</html>
