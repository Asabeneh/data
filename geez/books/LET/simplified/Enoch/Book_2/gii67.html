<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፷፯።</h3>

ወበእማንቱ መዋዕል ኮነ ቃለ እግዚአብሔር ኀቤየ 
ወይቤለኒ ኖኅ ናሁ ክፍልከ ዐርገ ኀቤየ ክፍል ዘአልቦቱ 
ሒስ ክፍለ ፍቅር ወርትዕ። 
ወይእዜኒ ይገብሩ መላእክት ዕፀወ ወሶበ ወፅኡ ለውእቱ 
መልእክት እወዲ እዴየ ዲቤሃ ወአዐቅባ ወትከውን እምኔሃ 
ዘርአ ሕይወት ወተውላጠ ይባእ ከመ ኢይንበር የብስ ዕራቆ። 
ወአጸንዖ ለዘርእከ በቅድሜየ ለዓለመ ዓለም፤ ወእዘርኦሙ 
ለእለ የኀድሩ ምስሌከ ውስተ ገጸ የብስ ወይትባረክ 
ወይትባዛኅ ቅድመ የብስ በስሙ ለእግዚእ።
ወየዐፅውዎሙ ለእልክቱ መላእክት እለ አርአይዋ ለዐመፃ 
ውስተ ይእቲ ቈላ እንተ ትነድድ እንተ አርአየኒ ቀዳሚ 
እምሔውየ ሄኖክ በዐረብ በኀበ አድባረ ወርቅ ወብሩር 
ወሐፂን ወነጠብጣብ ወናእክ። 
ወርኢክዋ ለይእቲ ቈላ እንተ ሀውክ ዐቢይ ባቲ ወተሀውኮ 
ማያት።
ወዝንቱ ኵሉ ሶበ ተገብረ እምውእቱ ነጠብጣበ እሳት 
ወሀውኮሙ ዘየሀውኮሙ በውእቱ መካን ተወልደ ፄና ተይ 
ወተኀብረ ምስለ እልኩ ማያት ወይእቲ ቈላ እንተ መላእክት 
እለ አስሐቱ ትነድድ መትሕተ ይእቲ ምድር። 
ወእንተ ቈላተ ዚአሃ አፍላገ እሳት ይወፅኡ በኀበ 
ይትኴነኑ እልክቱ መላእክት እለ አስሐትዎሙ ለእለ የኀድሩ 
ዲበ የብስ። 
ወይከውኑ እልክቱ ማያት በእማንቱ መዋዕል ለነገሥት 
ወለአዚዛን ወለልዑላን ወለእለ የኀድሩ ዲበ የብስ 
ለፈውሰ ነፍስ ወሥጋ ወለኵነኔ መንፈስ ወተውኔተ ይመልእ 
መንፈሶሙ ከመ ይትኰነኑ ሥጋሆሙ እስመ ክህድዎ ለእግዚአ 
መናፍስት ወይሬእዩ ኵነኔሆሙ እንተ ኵሉ ዕለት ወኢየአምኑ 
በስሙ። 
ወከመ ብዙኀ ውዕየ ሥጋሆሙ ከመዝ ቦሙ ተውላጥ 
ለመንፈስ ለዓለመ ዓለም እስመ አልቦ በቅድመ እግዚአ 
መናፍስት ዘይትናገር በነገረ በክ። 
እስመ ትመጽእ ኵነኔ ዲቤሆሙ እስመ የአምኑ በተውኔተ 
ሥጋሆሙ ወመንፈሰ እግዚእ ይክህዱ። 
ወኪያሁ ማያት በውእቱ መዋዕል ቦሙ ተውላጥ እስመ ሶበ 
ይትኴነኑ እልኩ መላእክት በውእቱ መዋዕል ይትዌለጥ ዋዕዮሙ 
ለእልክቱ አንቅዕተ ማያት ወሶበ የዐርጉ መላእክት ይትዌለጥ 
ዝኩ ማይ ዘአንቅዕት ወይቈርር። 
ወሰማዕክዎ ለቅዱስ ሚካኤል እንዘ ያወሥእ ወይብል ዛቲ 
ኵነኔ እንተ ይትኴነኑ መላእክት ሰማዕት ይእቲ ለነገሥት 
ወለአዚዛን ወለእለ ይእኅዝዋ ለየብስ። 
እስመ እሉ ማያተ ኵነኔ ለፈውሰ ዚአሆሙ ለመላእክት 
ወለሞተ ሥጋሆሙ ወኢይሬእዩ ወኢየአምኑ ከመ ይትመየጡ 
እሙንቱ ማያት ወይከውኑ እሳተ ዘይነድድ ለዓለም።


</body>
</html>
