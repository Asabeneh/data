<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፵፩። </h3>

ወእምድኅረዝ ርኢኩ ኵሎ ኅብኣቲሆሙ ለሰማያት ወመንግሥት 
እፎ ትትከፈል ወተግባረ ሰብእ ከመ በመዳልው ይደለዉ። 
በህየ ርኢኩ ማኅደሪሆሙ ለኅሩያን ወማኅደሪሆሙ 
ለቅዱሳን ወርእያ አዕይንትየ በህየ ኵሎሙ ኃጥኣን እንዘ 
ይሰደዱ እምህየ እለ ይክህድዎ ለስመ እግዚአ መናፍስት 
ወይስሕብዎሙ ወቀዊም አልቦሙ በመቅሠፍት እንተ ትወጽእ 
እምእግዚአ መናፍስት። 
ወበህየ ርእያ አዕይንትየ ኅቡአተ መባርቅት ወነጐድጓድ 
ወኅቡአተ ነፋሳት እፎ ይትከፈሉ ከመ ይንፍሑ ዲበ ምድር 
ወኅቡአተ ደመናት ወጠል ወበህየ ርኢኩ እምኀበ ይወጽእ 
በውእቱ መካን ወእምህየ ይጸግቡ ፀበለ ምድር። 
ወበህየ ርኢኩ መዛግብተ ዕፅዋነ ወእምኔሆሙ ይትከፈሉ 
ነፋሳት ወመዝገበ በረድ ወመዝገበ ጊሜ ወዘደመናት 
ወደመና ዚአሁ እምላዕለ ምድር የኅድር እምቅድመ ዓለም። 
ወርኢኩ መዛግብተ ፀሐይ ወዘወርኅ እምአይቴ ይወጽኡ 
ወአይቴ ይገብኡ ወግብአቶሙ ስብሕ፤ ወእፎ ይከብር ፩ እምካልኡ 
ወምሕዋሮሙ ብዑል ወኢየኀልፉ ምሕዋረ ወኢይዌስኩ ወኢየሐፅፁ 
እምሕዋረ ዚአሆሙ ወሃይማኖቶሙ የዐቅቡ ፩ ምስለ ካልኡ 
በመሐላ ዘነበሩ። 
ወይወፅእ ቅድመ ፀሐይ ወይገብር ፍኖቶ በትእዛዘ እግዚአ 
መናፍስት ወይጸንዕ ስሙ ለዓለመ ዓለም። 
ወእምድኅረዝ ፍኖት ዘኅቡእ ወዘክሡት ዘወርኅ ወምሕዋረ 
ፍኖቱ ይፌጽም በውእቱ መካን በመዓልት ወበሌሊት ፩ ለካልኡ 
ይኔጽር በቅድመ እግዚአ መናፍስት ወየአኵቱ ወይሴብሑ 
ወኢያዐርፉ እስመ አኰቴቶሙ ዕረፍት ውእቱ ሎሙ። 
እስመ ለፀሐይ ብሩህ ብዙኅ ምያጤ ቦቱ ለበረከት 
ወለመርገም ወምርዋጸ ፍኖቱ ለወርኅ ለጻድቃን ብርሃን 
ወለኃጥኣን ጽልመት በስሙ ለእግዚእ ዘፈጠረ ማእከለ 
ብርሃን ወማእከለ ጽልመት ወከፈለ መንፈሶሙ ለሰብእ 
ወአጽንዐ መንፈሶሙ ለጻድቃን በስመ ጽድቀ ዚአሁ። 
እስመ መልአክ ኢይከልእ ወሥልጣን ኢይክል ከሊአ እስመ 
መኰንን ለኵሎሙ ይሬኢ ወእሎንተ ኵሎሙ በቅድሜሁ 
ውእቱ ይኴንን።


</body>
</html>
