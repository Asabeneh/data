<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፷፫።</h3>

በእማንቱ መዋዕል ያስተበቍዑ ነገሥት አዚዛን እለ 
ይእኅዝዋ ለየብስ እመላእክተ መቅሠፍቱ በኀበ ሀለዉ 
ምጥዋነ ከመ የሀቦሙ ዕረፍተ ንስቲተ ወከመ ይደቁ 
ወይስግዱ በቅድመ እግዚአ መናፍስት ወይትአመኑ ኀጢአቶሙ 
በቅድሜሁ። 
ወይባርክዎ ወይሴብሕዎ ለእግዚአ መናፍስት ወይብሉ ቡሩክ ውእቱ 
እግዚአ መናፍስት ወእግዚአ ነገሥት እግዚኦሙ ለአዚዛን 
ወእግዚኡ ለባዕል ወእግዚአ ስብሐት ወእግዚአ ጥበብ ወይበርህ 
ኵሉ ኅቡእ። 
ወኀይልከ ለትውልደ ትውልድ ወስብሐቲከ ለዓለመ ዓለም 
ዕሙቅ ውእቱ ኅቡኣተ ዚአከ ኵሉ ወኍልቍ አልቦ ወጽድቀ 
ዚአከ ሐሳብ አልቦ። 
ይእዜ አእመርነ ከመ ንሰብሖ ወንባርኮ ለእግዚአ ነገሥት 
ወለዘይነግሥ ዲበ ኵሎሙ ነገሥት። 
ወይብሉ መኑ ወሀበነ ዕረፍተ ከመ ንሰብሖ ወናእኵቶ 
ወንባርኮ ወንእመን ቅድመ ስብሐቲሁ። 
ወይእዜኒ ንስቲተ ዕረፍተ ንትሜነይ ወኢንረክብ ንሰደድ 
ወኢንእኅዝ ወብርሃን እምቅድሜነ ኀለፈ ወጽልመት ምንባሪነ 
ለዓለመ ዓለም። 
እስመ በቅድሜሁ ኢአመነ ወኢሰባሕነ በስሙ ለእግዚአ 
ነገሥት ወኢሰባሕናሁ ለእግዚእ በኵሉ ተግባሩ ወተስፋነ 
ኮነ ዲበ በትረ መንግሥትነ ወስብሐቲነ። 
ወበዕለተ ስራሕነ ወምንዳቤነ ኢያድኅነነ ወኢንረክብ ዕረፍተ 
ንእመን እስመ መሃይምን ውእቱ እግዚእነ በኵሉ ምግባሩ 
ወበኵሉ ኵነኔሁ ወጽድቁ ወገጸ ኵነኔሁ ኢይነሥኡ። 
ወነኀልፍ እምገጹ በእንተ ምግባሪነ ወኵሉ ኀጢአትነ 
በጽድቅ ተኈለቈ። ይእዜ ይቤልዎሙ ትፀግብ ነፍስነ 
እምንዋየ ዐመፃ ወኢትከልእ ወሪዶተነ እምላህባ ለክበደ 
ሲኦል። 
ወእምድኅረዝ ይመልእ ገጾሙ ጽልመተ ወኀፍረተ በቅድመ ዝኩ 
ወልደ እጓለ እመሕያው ወእምቅድመ ገጹ ይሰደዱ ወሰይፍ 
የኀድር ቅድመ ገጹ ማእከሎሙ። 
ወከመዝ ይቤ እግዚአ መናፍስት ዝንቱ ውእቱ ሥርዐቶሙ 
ወኵነኔሆሙ ለአዚዛን ወለነገሥት ወለልዑላን ወለእለ 
ይእኅዝዋ ለየብስ በቅድመ እግዚአ መናፍስት።


</body>
</html>
