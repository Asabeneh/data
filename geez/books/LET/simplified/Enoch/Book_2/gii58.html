<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፶፰።</h3>

ወአኀዝኩ እበል ሣልሰ ምሳሌ በእንተ ጻድቃን 
ወበእንተ ኅሩያን። 
ብፁዓን አንትሙ ጻድቃን ወኅሩያን እስመ ስብሕ ክፍልክሙ። 
ወይከውኑ ጻድቃን በብርሃነ ፀሐይ ወኅሩያን በብርሃነ ሕይወት 
ዘለዓለም ወማኅለቅት አልቦቱ ለመዋዕለ ሕይወቶሙ ወለቅዱሳን 
ኍልቈ መዋዕል አልቦሙ። 
ወየኀሥሥዎ ለብርሃን ወይረክብ ጽድቀ በኀበ እግዚአ 
መናፍስት፤ ሰላም ለጻድቃን በኀበ እግዚአ ዓለም። 
ወእምድኅረዝ ይትበሀል ለቅዱሳን ከመ ይኅሥሡ በሰማይ 
ኅቡኣተ ጽድቅ ክፍለ ሃይማኖት እስመ ሠረቀ ከመ ፀሐይ 
ዲበ የብስ ወጽልመት ኀለፈ። 
ወብርሃን ዘኢይትኌለቍ ይከውን ወበኍልቈ መዋዕል ኢይበውኡ 
እስመ ቀዳሚ ተሐጕለ ጽልመት ወብርሃን ይጸንዕ በቅድመ 
እግዚአ መናፍስት ወብርሃነ ርትዕ ትጸንዕ ለዓለም በቅድመ 
እግዚአ መናፍስት።

</body>
</html>
