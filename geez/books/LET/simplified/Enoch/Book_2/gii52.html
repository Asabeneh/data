<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፶፪።</h3>

ወእምድኅረ እማንቱ መዋዕል በውእቱ መካን ኀበ ርኢኩ ኵሎ 
ራእያተ ዘኅቡእ እስመ ተመሠጥኩ በነኰርኳረ ነፋስ 
ወወሰዱኒ ውስተ ዐረብ። 
አበህየ ርእያ አዕይንትየ ኅቡኣተ ሰማይ ኵሎ ዘይከውን ሀሎ 
በዲበ ምድር ደብረ ሐፂን፤ ወደብረ ፀሪቅ፤ ወደብረ ብሩር፤ 
ወደብረ ወርቅ፤ ወደብረ ነጠብጣብ፤ ወደብረ ዐረር።
ወተስእልክዎ ለመልአክ ዘየሐውር ምስሌየ እንዘ እብል ምንት 
ውእቱ እሉ እሙንቱ እለ በኅቡዕ ርኢኩ። 
ወይቤለኒ እሉ ኵሎሙ ዘርኢከ ለሥልጣነ መሲሑ እሙንቱ 
ይከውኑ ከመ የአዝዝ ወይትኀየል ዲበ ምድር። 
ወአውሥአኒ እንዘ ይብል ውእቱ መልአከ ሰላም ጽናሕ ንስቲተ 
ወትሬኢ ወይትከሠት ለከ ኵሉ ዘኅቡእ ዘተከለ 
እግዚአ መናፍስት። 
ወእሎንቱ አድባር ዘርኢከ ደብረ ሐፂን፤ ወደብረ ፀሪቅ፤ 
ወደብረ ብሩር፤ ወደብረ ወርቅ፤ ወደብረ ነጠብጣብ፤ ወደብረ 
ዐረር፤ እሉ ኵሎሙ ቅድሜሁ ለኅሩይ ይከውኑ ከመ መዓረ 
ግራ ዘቅድመ ገጸ እሳት ወከመ ማይ ዘይወርድ እምላዕሉ 
ዲበ እማንቱ አድባር ወይከውኑ ድኩማነ በቅድመ እገሪሁ። 
ወይከውን በእማንቱ መዋዕል ኢይድኅኑ ኢበወርቅ ወኢበብሩር 
ወኢይክሉ ድኂነ ወጐይየ። 
ወኢይከውን ሐፂን ለፀብእ ወኢልብስ ለድርዐ እንግድዓ 
ኢይበቍዕ ብርት ወኢናዕክ ኢይበቍዕ ወኢይትኌለቍ ወዐረር 
ኢይትፈቀድ። 
እሉ ኵሎሙ ይትከሐዱ ወይትኀጐሉ ሀለዉ እምገጸ ምድር 
ሶበ ያስተርኢ ኅሩይ በቅድመ ገጹ ለአግዚአ መናፍስት።


</body>
</html>
