<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፵። </h3>

ወርኢኩ እምድኅረዝ አእላፈ አእላፍት ወትእልፊተ 
ትእልፊት ወአልቦሙ ኍልቍ ወሐሳብ እለ ይቀውሙ 
ቅድመ ስብሐተ እግዚአ መናፍስት። 
ርኢኩ ወበ ፬ ክነፊሁ ለእግዚአ መናፍስት ርኢኢኩ 
፬ ገጸ ካልአ እምለ ይቀውሙ ወአስማቲሆሙ አእመርኩ 
ዘአይድዐኒ አስማቲሆሙ መልአክ ዘመጽአ ምስሌየ ወኵሎ 
ኅቡኣተ አርአየኒ። 
ወሰማዕኩ ቃሎሙ ለእልኩ ፬ ገጽ እንዘ ይሴብሑ 
ቅድመ እግዚአ ስብሐት። 
ቃል ቀዳማዊ ይባርኮ ለእግዚአ መናፍስት ለዓለመ ዓለም። 
ወቃለ ካልአ ሰማዕኩ እንዘ ይባርኮ ለኅሩይ ወለኅሩያን 
እለ ስቁላን በእግዚአ መናፍስት። 
ወሣልሰ ቃለ ሰማዕኩ እንዘ ይስእሉ ወይጼልዩ በእንተ 
እለ የኀድሩ ውስተ የብስ ወያስተበቍዑ በስሙ ለእግዚአ 
መናፍስት። 
ወቃለ ራብዐ ሰማዕኩ እንዘ ይሰድዶሙ ለሰይጣናት 
ወኢየኀድጎሙ ይባኡ ኀበ እግዚአ መናፍስት ከመ 
ያስተዋድይዎሙ ለእለ የኀድሩ ዲበ የብስ። 
ወእምድኅረዝ ተስእልክዎ ለመልአከ ሰላም ዘየሐውር ምስሌየ 
ዘውእቱ አርአየኒ ኵሎ ዘኅቡእ ወእቤሎ መኑ 
ውእቶሙ እሉ ፬ ገጽ ዘርኢኩ ወእለ ሰማዕኩ ቃሎሙ 
ወጸሐፍክዎሙ። 
ወይቤለኒ ዝቀዳማዊ ውእቱ መሐሪ ወርኁቀ መዓት ቅዱስ 
ሚካኤል፤ ወካልእ ዘዲበ ኵሉ ሕማም ወዲበ ኵሉ ቍስል 
ዘውሉደ ሰብእ ውእቱ ሩፋኤል፤ ወሣልስ ዘዲበ ኵሉ ኃይል 
ውእቱ ቅዱስ ገብርኤል፤ ወራብዕ ዘዲበ ንስሓ ወለተስፋ 
እለ ይወርሱ ሕይወተ ዘለዓለም ውእቱ ፋኑኤል። 
ወእሉ ፬ መላእክቲሁ ለእግዚአብሔር ልዑል ወ ፬ ቃለ 
ሰማዕኩ በውእቶን መዋዕል።


</body>
</html>
