<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፵፭።</h3>

ወዝካልእ ምሳሌ ዲበ እለ ይክህዱ ስሞ ለማኅደረ ቅዱሳን 
ወለእግዚአ መናፍስት። 
ኢሰማየ የዐርጉ ወኢምድረ ይበጽሑ ከመዝ ይከውን ክፍለ 
ኃጥኣን እለ ይክሕዱ ስሞ ለእግዚአ መናፍስት እለ ከመዝ 
ይትዐቀብ ለዕለተ ሥራኅ ወምንዳቤ። 
በይእቲ ዕለት ይነብር በመንበረ ስብሐት ኅሩይ ወየኀሪ 
ምግባሪሆሙ ወምዕራፎሙ ኍልቍ አልቦሙ ወመንፈሶሙ በማእከሎሙ 
ትጸንዕ ሶበ ርእይዎ ለኅሩየ ዚአየ ወለእለ ሰከዩ 
ስምየ ቅዱሰ ወስቡሐ። 
ወበይእቲ ዕለት አነብሮ በማእከሎሙ ለኅሩየ ዚአየ 
ወእዌልጣ ለሰማይ ወእገብራ ለበረከት ወብርሃን ዘለዓለም። 
ወእዌልጣ ለየብስ ወእገብራ ለበረከት ወለኅሩያነ ዚአየ 
አነብሮሙ ውስቴታ ወእለ ይገብሩ ኀጢአተ ወጌጋየ 
ኢይከይዱ ውስቴታ። 
እስመ አነ ርኢክዎሙ ወአጽገብክዎሙ በሰላም ለጻድቃንየ 
ወአንበርክዎሙ ቅድሜየ ወቀርበት ኀቤየ ኵነኔ ለኃጥኣን 
ከመ ኣህጕሎሙ እምገጸ ምድር።


</body>
</html>
