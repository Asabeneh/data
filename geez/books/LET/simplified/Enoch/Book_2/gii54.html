<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፶፬።</h3>

ወነጸርኩ ወተመየጥኩ ካልአ ገጸ ምድር ወርኢኩ ህየ ቈላ 
ዕሙቀ እንዘ ትነድድ እሳት። 
ወአምጽእዎሙ ለነገሥት ወለኀያላን ወወደይዎሙ ውስተ ዕሙቅ 
ቈላ። 
ወበህየ ርእያ አዕይንትየ ዘመባዕላቲሆሙ እንዘ ይገብርዎሙ 
መዓሠርተ ኀፂን ዘአልቦ መድሎት።
ወተስእልክዎ ለመልአከ ሰላም ዘየሐውር ምስሌየ እንዘ 
እብ እሉ ማእሥራተ መባዕላት ለመኑ ይዴለዉ። 
ወይቤለኒ እሉ ይዴለዉ ለትዕይንተ አዛዝኤል ከመ 
ይትመጠውዎሙ ወይደይዎሙ መትሕተ ኵሉ ደይን ወአእባነ 
ጠዋያተ ይከድኑ መላትሒሆሙ በከመ አዘዘ እግዚአ 
መናፍስት። 
ሚካኤል ወገብርኤል ሩፋኤል ወፋኑኤል ውእቶሙ 
ያጸንዕዎሙ በይእቲ ዕለት ዐባይ በውስተ ዕቶነ 
እሳት ዘይነድድ ይወድይዎሙ ውእተ ዕለተ ከመ ይትበቀል 
እምኔሆሙ እግዚአ መናፍስት በዐመፃሆሙ በእንተ 
ዘኮኑ ላእካነ ለሰይጣን ወአስሐትዎሙ ለእለ የኀድሩ 
ዲበ የብስ። 
ወበውእቱ መዋዕል ይወጽእ መቅሠፍቱ ለእግዚአ መናፍስት 
ወይትረኀዉ ኵሉ መዛግብተ ማያት ዘመልዕልተ ሰማያት 
ወዲበ አንቅዕት እለ መትሕተ ሰማያት ወዘመትሕተ ምድር። 
ወይዴመሩ ኵሎሙ ማያት ምስለ ማያት ዘመልዕልተ ሰማያት 
ማይሰ ዘመልዕልተ ሰማይ ተባዕታይ ውእቱ ወማይ ዘመትሕተ 
ምድር አንስታይ ይእቲ። 
ወይደመሰሱ ኵሉ እለ የኀድሩ ዲበ የብስ ወእለ 
የኀድሩ መትሕተ አጽናፈ ሰማይ። 
ወበእንተዝ አእመርዋ ለዐመፃሆሙ እንተ ገብሩ በዲበ 
ምድር ወበእንተዝ ይትኀጐሉ።


</body>
</html>
