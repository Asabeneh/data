<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፷፭።</h3>

ወበእማንቱ መዋዕል ርእየ ኖኅ ምድረ ከመ አድነነት 
ወከመ ቅሩብ ሐጕላ። 
ወአንሥአ እገሪሁ እምህየ ወሖረ እስከ አጽናፈ ምድር 
ወጸርኀ ለእምሔዉ ሄኖክ ወይቤ ኖኅ በቃል መሪር 
ስምዐኒ ስምዐኒ ስምዐኒ ሥልሰ። 
ወይቤሎ ንግረኒ ምንት ውእቱ ዘይትገበር በዲበ ምድር እስመ 
ከመዝ ሰርሐት ምድር ወአንቀልቀለት ዮጊ አነ እትኀጐል 
ምስሌሃ። 
ወበድኅረ ውእቱ ጊዜ ኮነ ሀውክ ዐቢይ ዲበ ምድር 
ወተሰምዐ ቃል እምሰማይ ወወደቁ በገጽየ። 
ወመጽአ ሄኖክ እምሔውየ ወቆመ ኀቤየ ወይቤለኒ 
ለምንት ጸራኅከ ኀቤየ ጽራኀ መሪረ ወብካየ። 
ወትእዛዝ ወፅአ እምኀበ ገጸ እግዚእ ዲበ እለ 
የኀድሩ ውስተ የብስ ከመ ውእቱ ይኩን ኅልቀቶሙ እስመ 
አእመሩ ኵሎ ኅቡኣተ መላእክት ወኵሎ ግፍዐ ሰይጣናት 
ወኵሎ ኀይሎሙ ኅቡአ ወኵሎ ኀይሎሙ ለእለ ይገብሩ 
ሥራያተ ወኀይሎሙ ለኅብራት ወኀይሎሙ ለእለ ይሠብኩ 
ሥብኮ ኵሉ ምድር። 
ወእስኩ እፎ ይትወለድ ብሩር እምጸበለ ምድር ወእፎ ይከውን 
ነጠብጣብ ዲበ ምድር። 
እስመ ዐረር ወናእክ ኢይትወለድ እምድር ከመ ቀዳሚ ነቅዕ 
ውእቱ ዘይወልዶሙ ወመልአክ ዘይቀውም ውስቴታ ወይበድር ውእቱ 
መልአክ። 
ወእምድኅረዝ አኀዘኒ እምሔውየ ሄኖክ በእዴሁ ወአንሥአኒ 
ወይቤለኒ ሑር እስመ ተስእልክዎ ለእግዚአ መናፍስት በእንተዝ 
ሀውክ ዘዲበ ምድር። 
ወይቤለኒ በእንተ ዐመፃሆሙ ተፈጸመት ኵነኔሆሙ 
ወኢይትኌለቍ በቅድሜየ በእንተ አውራኅ ዘኀሠሡ 
ወአእመሩ ከመ ምድር ትትሐጐል ወእለ የኀድሩ ዲቤሃ። 
ወለእሉ ምግባእ አልቦሙ ለዓለም እስመ አርአይዎሙ 
ዘኅቡእ ወእለ ተኰነኑ ወአኮ ለከ አንተ ወልድየ 
አእመረ እግዚአ መናፍስት እስመ ንጹሕ ወኄር አንተ እምዝ 
ሒስ ዘኅቡኣት። ወአጽንዖ ለስምከ በማዕከለ ቅዱሳን 
ወየዐቅበከ እምእለ የኀድሩ ዲበ የብስ ወአጽንዖ ለዘርእከ 
በጽድቅ ለነገሥት ወለስብሐት ዐቢያት ወእምዘርእከ ይወፅእ 
ነቅዐ ጻድቃን ወቅዱሳን ወኍልቍ አልቦሙ ለዓለም።


</body>
</html>
