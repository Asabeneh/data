<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል  ፶፮።</h3>

ወርኢኩ በህየ ትዕይንተ መላእክት ዘመቅሠፍት እንዘ የሐውሩ 
ወእኁዛን መሣግረ ኀፂን ወብርት። 
ወተስእልክዎ ለመልአከ ሰላም ዘየሐውር ምስሌየ እንዘ እብል 
ለመኑ የሐውፉ እለ ይእኅዙ። 
ወይቤለኒ ፩፩ ለኅሩያነ ዚአሆሙ ወለፍቁራነ ዚአሆሙ 
ከመ ይትወደዩ ውስተ ንቅዐተ ማዕምቅት ዘቈላ። 
ወአሜሃ ይመልእ ውእቱ ቈላ እምነ ኅሩያን ወፍቁራነ 
ዚአሆሙ ወይትዌዳዕ ዕለተ ሕይወቶሙ ወዕለተ ስሕተቶሙ 
እምይእዜ ኢይትኌለቍ። 
ወበእማንቱ መዋዕል ይትጋብኡ መላእክት ወይወድዩ አርእስቲሆሙ 
ለምሥራቅ ለኀበ ሰብአ ጳርቴ ወሜድ የሐውስዎሙ ለነገሥት 
ወይበውእ ላዕሌሆሙ መንፈሰ ሀውክ ወየሀውክዎሙ እመናብርቲሆሙ 
ወይወፅኡ ከመ አናብስት እምስካባቲሆሙ ወከመ አዝእብት 
ርኁባን ማእከለ መርዔተ ዚአሆሙ። 
ወየዐርጉ ወይከይድዎ ለምድረ ኅሩያነ ዚአሆሙ ወትከውን 
ምድረ ኅሩያነ ዚአሁ በቅድሜሆሙ ምክያደ ወአሰረ። 
ወሀገረ ጻድቃነ ዚአየ ይከውን ማዕቅፈ ለአፍራሲሆሙ 
ወያነሥኡ በበይናቲሆሙ ቀትለ ወትጸንዕ የማኖሙ ዲቤሆሙ 
ወኢያአምሮ ብእሲ ለካልኡ ወለእኁሁ ወኢወልድ ለአቡሁ 
ወለእሙ እስከ ይከውን ኍልቈ አብድንት እሞቶሙ ወመቅሠፍቶሙ 
ወኢይከውን በከ። 
ወበእማንቱ መዋዕል ትፈትሕ አፉሃ ሲኦ ል ወይሠጠሙ ውስቴታ 
ወሐጕሎሙ ሲኦል ትውኅጦሙ ለኃጥኣን እምገጸ ኅሩያን።


</body>
</html>
