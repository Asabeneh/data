<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፵፰።</h3>

ወበውእቱ መካን ርኢኩ ነቅዐ ጽድቅ ወኢይትኌለቍ ወበዐውዱ 
የዐውዶ ብዙኅ አንቅዕተ ጥበብ ወኵሎሙ ጽሙኣን ይሰትዩ 
እምኔሆሙ ወይትመልኡ ጥበበ ወማኅደሪሆሙ ምስለ ጻድቃን 
ወቅዱሳን ወኅሩያን።
ወበይእቲ ሰዓት ተጸውዐ ዝኩ ወልደ ሰብእ በኀበ እግዚአ 
መናፍስት ወስሙ መቅድመ ርእሰ መዋዕል። 
ወዘእንበለ ይትፈጠር ፀሐይ ወተአምር ዘእንበለ ይትገበሩ 
ከዋክብተ ሰማይ ወስሙ ተጸውዐ በቅድመ እግዚአ መናፍስት። 
ውእቱ ይከውን በትረ ለጻድቃን ወቅዱሳን ከመ ቦቱ 
ይትመርጐዙ ወኢይደቁ ወውእቱ ብርሃነ አሕዛብ ወውእቱ ይከውን 
ተስፋ ለእለ የሐሙ በልቦሙ። 
ይወድቁ ወይሰግዱ ቅድሜሁ ኵሎሙ እለ የኀድሩ ዲበ 
የብስ ወይባርክዎ ወይሴብሕዎ ወይዜምሩ ሎቱ ለስመ 
እግዚአ መናፍስት። 
ወበእንተዝ ኮነ ኅሩየ ወኅቡአ በቅድሜሁ እምቅድመ 
ይትፈጠር ዓለም ወእስከ ለዓለም በቅድሜሁ። 
ወከሠቶ ለቅዱሳን ወለጻድቃን ጥበቡ ለእግዚአ መናፍስት 
እስመ ዐቀበ ክፍሎሙ ለጻድቃን እስመ ጸልእዎ ወመነንዎ 
ለዝ ዓለም ዘዐመፃ ወኵሎ ምግባሮ ወፍናዊሁ ጸልኡ በስሙ 
ለእግዚአ መናፍስት እስመ በስመ ዚአሁ ይድኅኑ ወፈቃዴ 
ኮነ ለሕይወቶሙ። 
ወበውእቱ መዋዕል ኮኑ ትሑታነ ገጽ ነገሥተ ምድር 
ወጽኑዓን እለ ይእኅዝዋ ለየብስ በእንተ ምግባረ እደዊሆሙ 
እስመ በዕለተ ጻዕቆሙ ወጻሕቦሙ ኢያድኅኑ ነፍሶሙ።
ወውስተ እደዊሆሙ ለኅሩያነ ዚአየ እወድዮሙ ከመ 
ሣዕር ውስተ እሳት ወከመ ዐረር ውስተ ማይ ከመዝ 
ይውዕዩ እምቅድመ ገጸ ጻድቃን ወይሰጠሙ እምቅድመ ገጸ 
ቅዱሳን ወኢይትረከብ ሎሙ አሰር። 
ወበዕለተ ጻሕበ ዚአሆሙ ዕረፍት ትከውን በዲበ ምድር 
ወበቅድሜሁ ይወድቁ ወኢይትነሥኡ ወአልቦ ዘይትሜጠዎሙ 
በእደዊሁ ወያነሥኦሙ እስመ ክሕድዎ ለእግዚአ መናፍስት 
ወለመሲሑ ወይትባረክ ስሙ ለእግዚአ መናፍስት።


</body>
</html>
