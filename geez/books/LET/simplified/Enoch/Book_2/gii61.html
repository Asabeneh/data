<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፷፩።</h3>

ወርኢኩ በእማንቱ መዋዕል ተውህበ ለእልኩ መላእክት 
አኅባል ነዊኃን ወነሥኡ ሎሙ ክንፈ ወሠረሩ ወሖሩ 
መንገለ መስዕ። 
ወተስእልክዎ ለመልአክ እንዘ እብል ለምንት ነሥኡ እሎንቱ 
አኅባለ ነዊኃነ ወሖሩ ወይቤለኒ ሖፉ ከመ ይመጥኑ። 
ወይቤለኒ መልአክ ዘምስሌየ የሐውር እሉ እሙንቱ አምጣነ 
ጻድቃን ወመኣሥረ ጻድቃን ያመጽኡ ከመ ይትመርጐዙ በስሙ 
ለእግዚአ መናፍስት ለዓለመ ዓለም። 
ይዌጥኑ ወየኀድሩ ኅሩያን ምስለ ኅሩያን ወእሉ አምጣናት 
እለ ይትወሀቡ ለሃይማኖት ወያጸንዑ ቃለ ጽድቅ። 
ወእሉ አምጣናት ይከሥቱ ኩሎ ኅቡኣታ ለዕመቀ ምድር 
ወእለ ተኀጕሉ እምበድው ወእለ ተበልዑ እምዐሣተ ባሕር 
ወእምአራዊት ከመ ይግብኡ ወይትመርጐዙ በዕለተ ኅሩይ እስመ 
አልቦ ዘይትሐጐል በቅድመ እግዚአ መናፍስት ወአልቦ ዘይክል 
ተሐጕሎተ። 
ወነሥኡ ትእዛዘ እለ በመልዕልተ ሰማያት ኵሎሙ ወኀይል 
፩ ወቃል ፩ ወብርሃን ፩ ከመ እሳት ተውህበ ሎሙ። 
ወለውእቱ መቅድመ ቃል ይባርክዎ ወያሌዕልዎ ወይሴብሕዎ በጥበብ 
ወይጠበብ በነገር ወበመንፈሰ ሕይወት። 
ወእግዚአ መናፍስት ዲበ መንበረ ስብሐቲሁ አንበሮ ለኅሩይ 
ወይኴንን ኵሎ ግብሮሙ ለቅዱሳን በመልዕልተ ሰማይ ወበመዳልው 
ይደሉ ምግባሮሙ። 
ወሶበ ያሌዕል ገጾ ከመ ይኰንን ፍኖቶሙ እንተ ኅቡኣት 
በነገረ ስሙ ለእግዚአ መናፍስት ወአሰረ ዚአሆሙ በፍኖተ 
ኵነኔ ጽድቅ ዘእግዚአብሔር ልዑል ወይትናገሩ ኵሎሙ በ ፩ 
ቃል ወይባርኩ ወይሴብሑ ወያሌዕሉ ወይዌድሱ በስሙ ለእግዚአ 
መናፍስት። 
ወይጼውዕ ኵሎ ኀይለ ሰማያት ወኵሎ ቅዱሳነ ዘመልዕልት 
ወኀይለ እግዚአብሔር ኪሩቤ ወሱራፌል ወኦፍኒን ወኵሉ 
መላእክተ ኀይል ወኵሉ መላእክተ አጋእዝት ወኅሩይ ወካልእ 
ኀይል እለ ውስተ የብስ ዲበ ማይ በይእቲ ዕለት ወይነሥኡ 
፩ ቃለ ወይባርኩ ወይሴብሑ ወይዌድሱ ወያሌዕሉ በመንፈሰ 
ሃይማኖት ወበመንፈሰ ጥበብ ወትዕግሥት ወበመንፈሰ ምሕረት 
ወበመንፈሰ ኵነኔ ወሰላም ወበመንፈሰ ኂሩት ወይብሉ 
ኵሎሙ በ ፩ ቃል ቡሩክ ውእቱ ወይትባረክ ስሙ ለእግዚአ 
መናፍስት ለዓለም ወእስከ ለዓለም። 
ይባርክዎ ኵሎሙ እለ ኢይነውሙ በመልዕልተ ሰማይ፤ ይባርክዎ 
ኵሎሙ ቅዱሳኑ እለ ውስተ ሰማይ ወኵሎሙ ኅሩያን እለ 
የኀድሩ ውስተ ገነተ ሕይወት ወኵሉ መንፈሰ ብርሃን ዘትክል 
ባርኮቶ ወሰብሖቶ ወአልዕሎቶ ወቀድሶቶ ለስምከ ቅዱስ 
ወኵሉ ዘሥጋ ዘፈድፋደ እምኀይል ትሴብሕ ወትባርክ ለስምከ 
ለዓለመ ዓለም። 
እስመ ብዙኅ ምሕረቱ ለእግዚአ መናፍስት ወርኁቀ መዓት 
ወኵሎ ግብሮ ወኵሎ ኀይሎ በአምጣነ ገብረ ከሠተ 
ለጻድቃን ወለኅሩያን በስሙ ለእግዚአ መናፍስት።


</body>
</html>
