<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፴፰።</h3>

ምሳሌ ቀዳሚ ሶበ ያስተርኢ ማኅበረ ጻድቃን ወይትኴነኑ 
ኃጥኣን በኀጢአቶሙ ወእምገጸ የብስ ይትሀወኩ። 
ወሶበ ያስተርኢ ጻድቅ በገጾሙ ለጻድቃን እለ ኅሩያን 
ተግባሮሙ ስቁል በእግዚአ መናፍስት ወያስተርኢ ብርሃን 
ለጻድቃን ወለኅሩያን እለ የኀድሩ ዲበ የብስ አይቴ 
ማኅደረ ኃጥኣን ወአይቴ ምዕራፎሙ ለእለ ክህድዎ 
ለእግዚአ መናፍስት እምኀየሶሙ ሶበ ኢተወልዱ። 
ወሶበ ይትከሠታ ኅቡኣቲሆሙ ለጻድቃን ይትኴነኑ 
ኃጥኣን ወይትሀወኩ ረሲዓን እምገጸ ጻድቃን ወኅሩያን።
ወእምይእዜ ኢይከውኑ አዚዛነ ወኢልዑላነ እለ ይእኅዝዋ 
ለምድር ወኢይክሉ ርእየ ገጸ ቅዱሳን እስመ ለእግዚአ መናፍስት 
ተርእየ ብርሃኑ ለገጸ ቅዱሳን ወጻድቃን ወኅሩያን። 
ወነገሥት አዚዛን በውእቱ ጊዜ ይትኃጐሉ 
ወይትወሀቡ ውስተ እደ ጻድቃን ወቅዱሳን። 
ወእምህየ አልቦ ዘያስተምህር ኀበ እግዚአ መናፍስት 
እስመ ተወድአ እንቲአሆሙ ሕይወት።


</body>
</html>
