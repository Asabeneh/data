<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፵፮።</h3>
 
ወበህየ ርኢኩ ዘሎቱ ርእሰ መዋዕል ወርእሱ ከመ 
ፀምር ጸዐዳ ወምስሌሁ ካልእ ዘገጹ ከመ ርእየተ 
ሰብእ ወምሉእ ጸጋ ገጹ ከመ ፩ እመላእክት ቅዱሳን። 
ወተስእልክዎ ለ ፩ እመላእክት ዘየሐውር ምስሌየ ወኵሎ 
ኅቡኣተ ዘአርአየኒ በእንተ ዝኩ ወልደ ሰብእ መኑ 
ውእቱ ወእምአይቴ ይከውን ውእቱ በእንተ ምንት ምስለ ርእሰ 
መዋዕል የሐውር። 
ወአውሥአኒ ወይቤለኒ ዝንቱ ውእቱ ወልደ ሰብእ ዘሎቱ 
ኮነ ጽድቅ ወጽድቅ ምስሌሁ ኃደረ ወኵሎ መዛግብተ ዘኅቡእ 
ውእቱ ይከሥት እስመ እግዚአ መናፍስት ኪያሁ ኀረየ 
ወዘክፍሉ ኵሎ ሞአ በቅድመ እግዚአ መናፍስት በርትዕ ለዓለም። 
ወዝንቱ ወልደ ሰብእ ዘርኢከ ያነሥኦሙ ለነገሥት 
ወለኀያላን እምስካባቲሆሙ ወለጽኑዓን እመናብርቲሆሙ 
ወይፈትሕ ልጓማተ ጽኑዓን ወያደቅቅ አስናነ ኃጥኣን። 
ወይገፈትዖሙ ለነገሥት እመናብርቲሆሙ ወእመንግሥቶሙ እስመ 
ኢያሌዕልዎ ወኢይሴብሕዎ ወኢይገንዩ እምአይቴ ተውህበት ሎሙ 
መንግሥት። 
ወገጸ ጽኑዓን ይገፈትዕ ወይመልኦሙ ኀፍረት ወጽልመት ይከውኖሙ 
ማኅደሪሆሙ ወዕፄያት ይከውኖሙ ምስካቦሙ ወኢይሴፈዉ ከመ 
ይትነሥኡ እምስካባቲሆሙ እስመ ኢያሌዕሉ ስሞ ለእግዚአ 
መናፍስት። 
ወእሙንቱ ኮኑ እለ ይኴንኑ ከዋክብተ ሰማይ ወያሌዕሉ 
እደዊሆሙ ውስተ ልዑል ወይከይዱ ዲበ የብስ ወየኀድሩ ውስቴታ 
ወኵሉ ተግባሮሙ ዐመፃ ወያርእዩ ተግባሮሙ ዐመፃ 
ወኀይሎሙ ዲበ ብዕሎሙ ወሃይማኖቶሙ ኮነ ለአማልክት እለ 
ገብሩ በእደዊሆሙ ወክሕድዎ ለስሙ ለእግዚአ መናፍስት። 
ወይሰደዱ እምአብያተ ምስትጉቡአ ዚአሁ ወለመሃይምናን 
እለ ስቁላን በስሙ ለእግዚአ መናፍስት።


</body>
</html>
