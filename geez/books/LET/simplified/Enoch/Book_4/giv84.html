<html>
<head>
   <title>Enoch IV</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፹፬።</h3>

ወአልዓልኩ እደውየ በጽድቅ ወባረክዎ ለቅዱስ ወለዐቢይ 
ወነገርኩ በመንፈሰ አፉየ ወበልሳነ ሥጋ እንተ ገብረ 
አምላክ ለውሉደ ሰብእ ከመ ይትናገሩ ባቲ ወወሀቦሙ 
መንፈሰ ወልሳነ ወአፈ ከመ ይትናገሩ ቦቱ። 
ቡሩክ አንተ እግዚኦ ንጉሥ ወዐቢይ ወኀያል በዕበየ 
ዚአከ እግዚአ ኵሉ ፍጥረተ ሰማይ ንጉሠ ነገሥት 
ወአምላከ ኵሉ ዓለም ወመለኮትከ ወመንግሥትከ ወዕበይከ 
ይነብር ለዓለም ወለዓለመ ዓለም ወለኵሉ ትውልደ ትውልድ 
ስልጣንከ ወኵሎሙ ሰማያት መንበርከ ለዓለም ወኵላ ምድር 
መከየደ እገሪከ ለዓለም ወለዓለመ ዓለም። 
እስመ አንተ ገበርከ ወኵሎ አንተ ትመልክ ወኢይጸንዐከ 
ግብር ወኢ፩ ወኢአሐቲ ጥበብ ኢተኀልፈከ ወኢትትመየጥ 
እመንበርታ ምንባሪከ ወኢእምገጽከ ወአንተ ኵሎ ተአምር 
ወትሬኢ ወትሰምዕ ወአልቦ ዘይትኀባእ እምኔከ እስመ ኵሎ 
ትሬኢ። 
ወይእዜኒ መላእክተ ሰማያቲከ ይኤብሱ ወዲበ ሥጋ 
ሰብእ ትከውን መዐትከ እስከ ዕለተ ዐባይ ኵነኔ። 
ወይእዜኒ አምላክ ወእግዚእ ወንጉሥ ዐቢይ አስተበቍዕ 
ወእስእል ከመ ታቅም ሊተ ስእለትየ ከመ ታትርፍ ሊተ 
ደኃሪተ ውስተ ምድር ወኢታጥፍእ ኵሎ ሥጋ ሰብእ 
ወኢታዕርቃ ለምድር ወይከውን ሐጕል ለዓለም። 
ወይእዜኒ እግዚእየ አጥፍእ እምዲበ ምድር ሥጋ አምዕዐተከ 
ወሥጋ ጽድቅ ወርትዕ አቅም ለተክለ ዘርእ ለዓለም ወኢትሰውር 
ገጸከ እምስእለተ ገብርከ እግዚኦ።


</body>
</html>

