<html>
<head>
   <title>Enoch IV</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፹፫።</h3>

ወይእዜኒ አርእየከ ወልድየ ማቱሳላ ኵሎ ራእያተ እለ 
ርኢኩ በቅድሜከ እነግር። 
ክልኤተ ራእያተ ርኢኩ እንበለ እንሣእ ብእሲተ ወ ፩ ሂ 
እምኔሆሙ ኢይትማሰል ምስለ ካልኡ ቀዳማየ አመ እትሜሐር 
መጽሐፈ ወካልአ ዘእንበለ እንሣእ እመከ ርኢኩ ራእየ 
ጽኑዐ ወበእንቲአሆሙ አስተብቋዕክዎ ለእግዚእ። 
ስኩበ ኮንኩ በቤተ መላልኤል እምሔውየ ርኢኩ በራእይ 
ሰማይ ይትነፃኅ ወይትሐየድ ወይወድቅ ዲበ ምድር። 
ወሶበ ይወድቅ ዲበ ምድር ርኢክዋ ለምድር ከመ ትትወሐጥ ውስተ 
ቀላይ ዐቢይ ወአድባር ዲበ አድባር ይሰቀሉ ወአውግር ዲበ 
አውግር ይሠጠሙ ወዕፀው ነዋኃን ይትገዘሙ እምጕንዳቲሆሙ 
ወይትገደፉ ወይሠጠሙ ውስተ ቀላይ። 
ወእምኔሁ ወድቀ ነገር ውስተ አፉየ ወአንሣእኩ 
እጽራሕ ወእቤ ተሐጕለት ምድር። 
ወመላልኤል እምሔውየ አንሥአኒ እንዘ አነ እሰክብ 
ኀቤሁ ወይቤለኒ ምንት ከመዝ ትጸርሕ ወልድየ ወለምንት 
ከመዝ ተዐወዩ። 
ወነገርክዎ ኵሎ ራእየ ዘርኢኩ ወይቤለኒ ከመ ጽኑዕ 
ርኢከ ወልድየ ወኀየለ ርእየ ሕልምከ ኅቡአተ 
ኵሉ ኀጢአተ ምድር ወትሰጠም ሀለወት ውስተ ቀላይ 
ወተሐጕል ሐጕለ ዐቢየ። 
ወይእዜኒ ወልድየ ተንሥእ ወአስተብቍዖ ለእግዚአ ስብሐት 
እስመ መሀይምን አንተ ከመ ይትርፍ ትራፍ ዲበ ምድር 
ወኢይደምስሳ ለኵላ ምድር። 
ወልድየ እምሰማይ ይሄሉ ዝኵሉ ዲበ ምድር ወዲበ ምድር 
ይከውን ሐጕል ዐቢይ። 
ወእምኔሁ ተንሣእኩ ወጸለይኩ ወአስተብቋዕኩ ወጸሎትየ 
ጸሐፍኩ ለትውልደ ዓለም ወኵሎ አርእየከ ወልድየ ማቱሳላ። 
ወሶበ ወጻእኩ ታሕተ ወርኢክዎ ለሰማይ ወለፀሐይ ይወጽእ 
እምሥራቅ ወወርኅ ይወርድ እምዕራብ ወውሑዳት ከዋክብት ወኵሉ 
ዘአእመረ ዲበ ቀዳሚ ወባረክዎ ለእግዚአ ኵነኔ ወሎቱ 
ወሀብኩ ዕበየ እስመ አውፅአ ፀሐየ እመሣክወ ምሥራቅ 
ወዐርገ ወሠረቀ ዲበ ገጸ ሰማይ ወተንሥአ ወየሐውር 
ፍኖተ እንተ ተርእየት ሎቱ።


</body>
</html>

