<html>
<head>
   <title>Enoch IV</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፹፭።</h3>

ወእምድኅረዝ ካልአ ሕልመ ርኢኩ ወኵሎ አርእየከ ወልድየ። 
ወአንሥአ ሄኖክ ወይቤ ለወልዱ ማቱሳላ ለከ እብለከ 
ወልድየ ስማዕ ነገርየ ወአጽንን እዝነከ ለርእየ ሕልመ አብከ። 
እንበለ እንሥአ ለእምከ እድና ርኢኩ በራእይ በምስካብየ 
ወናሁ ወጽአ ላህም እምድር ወኮነ ዝኩ ላህም ፀዐዳ 
ወእምድኅረሁ ወጽአት ጣዕዋ አንስቲያዊት አሐ ቲ ወምስሌሃ 
ወጽአ ካልእ ጣዕዋ ወ ፩ እምኔሆሙ ኮነ ጸሊመ ወ ፩ ቀይሐ።
ወጐድኦ ዝኩ ጸሊም ጣዕዋ ለቀይሕ ወተለዎ ዲበ ምድር 
ወኢክህልኩ እምሶቤሃ ርእዮቶ ለዝኩ ቀይሕ ጣዕዋ። 
ወዝኩ ጣዕዋ ጸሊም ልህቀ ወመጽአት ምስሌሁ እንትኩ ጣዕዋ 
አንስቲያዊት ወርኢኩ እምኔሁ ዘይወጽኡ አልህምተ ብዙኃነ 
እንዘ ይመስልዎ ወይተልዉ ድኅረሁ። 
ወእንታክቲ ዕጐልት አንስቲያዊት እንታክቲ ቀዳሚት ወጽአት 
እምቅድመ ገጸ ዝኩ ላህም ቀዳሚ ኀሠሠቶ ለውእቱ ጣዕዋ 
ቀይሕ ወኢረከበቶ ወአውየወት ሶቤሃ አውያተ ዐበይተ 
ወኀሠሠቶ። 
ወርኢኩ እስከ መጽአ ዝኩ ላህም ቀዳማዊ ኀቤሃ ወአርመማ 
ወእምይእቲ ጊዜ ኢጸርሐት። 
ወእምድኅረዝ ወለደት ካልአ ላህመ ጸዐዳ ወእምድኅረሁ ወለደት 
አልህምተ ብዙኃነ ወዕጐተ ጸሊማነ። 
ወርኢኩ በንዋምየ ዝኩ ሶር ጸዐዳ ወከመዝ ልህቀ 
ወኮነ ሶረ ጸዐዳ ዐቢየ ወእምኔሁ ወጽኡ አልህምት 
ብዙኃን ጸዐዳ ወይመስልዎ። 
ወወጠኑ እንዘ ይወልዱ አልህምተ ብዙኃነ ጸዐዳ ወእለ 
ይመስዎሙ ወተለዎ ፩ ለካልኡ።


</body>
</html>

