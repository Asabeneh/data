<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="gez">
<head>
 <meta http-equiv="content-type" content="application/xhtml+xml; charset=utf-8"/>
 <title>Ascension of Isaiah</title>
 <meta name="Author" content="Michal Jerabek"/>
 <meta name="KeyWords" content="Ethiopic, Ethiopian, Geez, Ge`ez"/>
 <meta name="Description" content="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/."/>
</head>
<body>

<h3>ክፍል ፱።</h3>

<p>1። ወወሰደኒ ውስተ አየር ዘሳብዕ ሰማይ 
ወዓዲ ስማዕኩ ቃለ እንዘ ትብል እስከ 
አይቴኑ ሀለዎ ይዕረግ ዘበ ነኪራን ይነብር 
ወፈራህኩ ወርዑደ ኮንኩ።</p>

<p>2። ወይቤለኒ ሶበ ርዑደ ኮንኩ ነዋ 
እምህየ ካልእተ ቃለ ስማዕኩ እንዘ ትትፌኖ ወይብል ይትኀደግ 
ይዕረግ ዝየ ቅዱስ ኢሳይያስ እስመ ዝየ ውእቱ ልብሱ።</p>

<p>3። ወተስእልክዎ ለመልአክ ዘምስሌየ ወእቤ መኑ ውእቱ ዘከልአኒ 
ወመኑ ውእቱዝ ዘተመይጠኒ ከመ እዕረግ።</p>

<p>4። ወይቤለኒ ዘከልአከ ዝውእቱ ዘዲበ ስብሓተ ስድስቱ 
ሰማይ፤</p>

<p>5። ወዘተመይጠከ ዝውእቱ እግዚእከ እግዚአብሔር 
እግዚእ ክርስቶስ ዘሀሎ ይትበሀል ውስተ ዓለም ኢየሱስ 
ወስሞስ ኢትክል ሰሚዐ እስከ እምዝ ሥጋ ተዐርግ።</p>

<p>6። ወአዕረገኒ ውስተ ሳብዕ ሰማይ ወርኢኩ በህየ ብርሃነ 
መንክረ ወመላእክተኒ ዘእንበለ ኈልቍ።</p>

<p>7። ወበህየ ርኢኩ ጻድቃነ ኵሎሙ ዘእምአመ አዳም፤</p>

<p>8። ወበህየ ርኢክዎ ለአቤል ቅዱስ ወለኵሎሙ ጻድቃን፤</p>

<p>9። ወበህየ ርኢክዎ ለሄኖክ ወለኵሎሙ እለ 
ምስሌሁ እለ ዐርቁ እምልብሰተ ሥጋ ወርኢክዎሙ በልብስቶሙ 
ዘላዕሉ ወእሙንቱሰ ሀለዉ ከመ መላእክት እለ ህየ 
ይቀውሙ በስብሓት ዐቢይ</p>

<p>10። ወባሕቱ ውስተ መናብርቶሙ ኢነበሩ ወአክሊላተ ስብሓቶሙ 
ኢሀሎ ላዕሌሆሙ።</p>

<p>11። ወተስእልክዎ ለመልአክ ዘምስሌየ እፎ ዘአልባሰ ነሥኡ ወበመናብርትሰ 
ወበአክሊላት ኢሀለዉ።</p>

<p>12-13። ወይቤለኒ አክሊላተ ወመናብርተ ክብር ኢነሥኡ 
ይእዜ እስከ ይወርድ ፍቁር በራእይ ዘትሬእዮ እንዘ 
ይወርድ። ይወርድኬ ውስተ ዓለም በደኃሪ መዋዕል 
እግዚእ ዘሀሎ ይትበሀል ክርስቶስ ወባሕቱ ይሬእዩ 
ወያአምሩ መናብርተ አይ ዚአሆሙ ወአክሊላተ አይ እምድኅረ 
ወረደ ወኮነ በከመ ራእይክሙ ወያመስልዎ ሥጋ ወስብእ ውእቱ።</p>

<p>14። ወይሰፍሕ አምላክ ዘዝኩ ዓለም እዶ ዲበ ወልዱ 
ወይስቅልዎ ዲበ ዕፅ ወያወርዱ እደዊሆሙ ላዕሌሁ እንዘ 
ኢያአምሩ መኑ ውእቱ፤</p>

<p>15። ወከመዝ ርደቱ በከመ አንተ ትሬኢ ለሰማያትኒ የኀብኦሙ 
ከመ ኢይትዐወቅ መኑ ውእቱ።</p>

<p>16። ወሶበ ሰረቆ ለመልአከ ሞት ወየዐርግ በሣልስት 
ወይነብር ውስተ ዝኩ ዓለም ኀምስተ ምእተ ወአርብዓ ወኀምስተ 
መዋዕለ፤</p>

<p>17። ወአሜሃ የዐርጉ እምጻድቃን ብዚኃን ምስሌሁ ዘመንፈሶሙ አልባስ 
ኢነሥኡ እስከ የዐርግ እግዚእ ክርስቶስ ወየዐርጉ ምስሌሁ።</p>

<p>18። አሜሃኬ ይነሥኡ አልባሶሙ ወመናብርቶሙ 
ወአክሊላቲሆሙ ሶበ ውስተ ሳብዕ ሰማይ ዐርገ ውእቱ።</p>

<p>19። ወእቤሎ ዘተስእልክዎ ውስተ ሣልስ ሰማይ</p>

<p>20። ወይቤለኒ ኵሉ በዝክቱ ዓለም ዘይትገበር 
በዝየ ይትዐወቅ።</p>

<p>21። ወእንዘ ዓዲ እትናገር ምስሌሁ ነዋ አሐዱ እመላእክት 
እለ ይቀውሙ ስቡሕ ፈድፋደ እምስብሓቱ ለዝኩ መልአክ ለዘ 
እምዓለም አዕረገኒ።</p>

<p>22። ወአርአየኒ መጻሕፍተ ወአኮ ከመ መጻሕፍተ ዝዓለም 
ወፈትሖሙ ወመጻሕፍት ጽሑፍ ሀሎ ወአኮ ከመ መጻሕፍተዝ 
ዓለም። ወወሀበኒ ወአንበብክዎን ወነዋ ምግባራቲሆሙ ለውሉደ 
እስራኤል ህየ ሀለዋ ጽሑፋት ወምግባሮሙሰ ዘኢያአምር ወልድየ ኢዮሳብ።</p>

<p>23። ወእቤ አማን አልቦ ዘይትኀባእ በሳብዕ ሰማይ 
ዘይትገበር በውስተዝ ዓለም።</p>

<p>24። ወርኢኩ በህየ አልባስ ብዙኀ ንቡረ ወመናብርተ ብዙኀ 
ወአክሊላተ ብዙኀ</p>

<p>25። ወእቤ ለመልአክ ዘመኑ ዝአልባስ ወመናብርት ወአክሊላት።</p>

<p>26። ወይቤለኒ ዝሰ አልባስ ሀለዉ ብዙኃን እምዝክቱ ዓለም 
እለ ይነሥኡ ተአሚኖሙ በቃላቱ ለዝኩ ዘከመ እቤለከ 
ይሰመይ ወየዐቅብዎን ወይትአመኑ ቦሙ ወይትአመኑ በመስቀሉ፤ 
እላ ሎሙ ንቡር።</p>

<p>27። ወርኢኩ አሐዱ እንዘ ይቀውም ዘስብሓቲሁ ይትዐደው 
እምኵሉ ወስብሓቲሁ ዐቢይ ውእቱ ወመንክር።</p>

<p>28። ወሶበ ርኢክዎ ኵሎሙ ጻድቃን እለ ርኢኩ ወመላእክትኒ 
እለ ርኢኩ መጽኡ ኀቤሁ ወአዳም ወአቤል ወሴት ወኵሎሙ 
ጻድቃን ቅድመ ቀርቡ ወስገዱ ሎቱ ወስብሕዎ ኵሎሙ በአሐዱ 
ቃል ወለልየኒ ሀለውኩ ምስሌሆሙ 
እሴብሕ ወኮነ ስብሐቲየ ከመ ዚአሆሙ።</p>

<p>29። ወሶቤሃ ቀርቡ መላእክት ኵሎሙ ወሰገዱ ወሰብሑ።</p>

<p>30። ወተወለጥኩ ወኮንኩ ከመ መልአክ።</p>

<p>31።ወሶቤሃ ይቤለኒ መልአክ ዘይመርሐኒ ለዝ ስግድ 
ወስገድኩ ወስባሕኩ።</p>

<p>32። ወይቤለኒ መልአክ ዝውእቱ እግዚእ ዘኵሉ ስብሓት ዘርኢከ።</p>

<p>33። ወእንዘ ዓዲ ይትናገር ርኢኩ ካልአ ስቡሐ ዘይመስሎ 
ወጻድቃን ኀቤሁ ቀርቡ ወሰገዱ ወስብሑ ወለሊየኑ ስባሕኩ 
ምስሌሆሙ ወስብሓትየ ኢተወለጠ በከመ ርእየቶሙ።</p>

<p>34። ወሶቤሃ ቀርቡ መላእክት ወስገዱ ሎቱ።</p>

<p>35።ወርኢክዎ ለእግዚእ ወለዳግም መልአክ ወእሙንቱሂ ሀለዉ 
ቅዉማን፤</p>

<p>36። ወዳግምሰ ዘርኢኩ በፀጋመ እግዚእየ። 
ወተስእልኩ መኑ ውእቱ ዝንቱ ወይቤለኒ ስግድ 
ሎቱ እስመ ዝውእቱ መልአከ መንፈስ ቅዱስ ዘላዕሌከ 
ወለባዕዳንሂ ጻድቃን ዘይትናገር።</p>

<p>37። ወርኢኩ ስብሓተ ዐቢየ ተከሢቶ አዕይንተ መንፈስየ 
ወአነ ሶቤሃ ኢክህልኩ እርአይ ወኢመልአክ ዘምስሌየ 
ወኢኵሎሙ መላእክት እለ ርኢኩ እንዘ ይስግዱ ሎቱ ለእግዚእየ።</p>

<p>38። ወባሕቱ ርኢኩ ለጻድቃን በኀይል ዐቢይ እንዘ ይሬእዩ 
ስብሓቶ ለዝኩ።</p>

<p>39። ወቀርበ ኀቤየ እግዚእየ ወመልአከ መንፈስ ወይቤ ርኢ ከመ 
ተውህበከ ትርአዮ ለእግዚአብሄር ወበእንቲአከ ለመልአክ ዘምስሌከ 
ተውህቦ ኀይል።</p>

<p>40። ወርኢኩ ከመ ስገደ እግዚእየ ወመልአክ ዘመንፈስ ወስብሑ 
ክልኤሆሙ ኅቡረ ለእግዚአብሄር።</p>

<p>41። ወሶቤሃ ኵሎሙ ጻድቃን ቀርቡ ወስገዱ</p>

<p>42። ወመላእክት ቀርቡ ወስገዱ ወኵሎሙ መላእክት ስብሑ።</p>

</body>
</html>
