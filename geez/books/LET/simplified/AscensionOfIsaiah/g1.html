<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="gez">
<head>
  <meta http-equiv="content-type" content="application/xhtml+xml; charset=utf-8"/>
  <title>Ascension of Isaiah</title>
  <meta name="Author" content="Michal Jerabek"/>
  <meta name="KeyWords" content="Ethiopic, Ethiopian, Geez, Ge`ez"/>
  <meta name="Description" content="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/."/>
</head>
<body>

<h3>ክፍል ፩።</h3>

<p>
ወኮነ በክረምት ባ፳ወ፮ በመንግሥቱ ለሕዝቅያስ ነጉሥ ይሁዳ  
ወጸውዖ ለምናሴ ወልዱ እስመ ውእቱ ባሕቲቱ ሎቱ። ወጸውዖ  
በቅድመ ኢሳይያስ ወልደ አሞጽ ነቢይ ወበቅድመ ኢዮሳብ ወልደ  
ኢሳይያስ ከመ ያወፍዮ ቃላተ ጽድቅ ዘለሊሁ ንጉሥ ርእየ  
ወኵነኔያተ ዘለዓለም ወሥቃያተ ዘገሀነም  
ወዘመኰንነዝ ዓለም ወዘመላእክቲሁ ወዘስልጣናቲሁ  
ወዘኀይላቲሁ ወቃላተ ሃይማኖቱ ለፍቁር ዘለሊሁ ርእየ 
በዓመተ ፲ወ፭ መንገሥቱ በድወሁ። ወመጠዎ ቃላተ ጽሑፋነ  
ዘጸሐፈ ሳምናስ ጸሓፊ ወእለኒ ወሀቦ ኢሳይያስ ወልደ አሞጽ  
ወለነቢያትኒ ከመ ይጽሐፉ ወከመ ያንብሩ ኀቤሁ ዘውእቱ  
በቤተ ንጉሥ ርእየ በእንተ ኵነኔ መላእክት ወበእንተ 
ተድምስሶቱ ለዝ ዓለም ወበእንተ ልብሰቶሙ ለቅዱሳን ወጸአቶሙ ወበእንተ  
ተወልጦቶሙ ወስድት ወዕርገቱ ለፍቁር። በ፳ ዓመተ መንግሥቱ  
ለሕዝቅያስ ርእየ ኢሳይያስ ቃላተዝ ትንቢት ወመጠዎ ለኢዮሳብ ወልዱ።  
ወውእቱ እንዘ ይኤዝዝ እንዘ ይቀውም ኢዮሳብ ወልዱ ለኢሳይያስ ይቤሎ  
ኢሳይያስ ለሕዝቅያስ ንጉሥ ወአኮ ባሕቲቱ በቅድመ ምናሴ 
ዘይቤሎ ሕያው እግዚአብሔር ዘኢተፈነወ ስሙ ለዝ ዓለም ወሕያው ፍቁሩ  
ለእግዚእየ ወሕያው መንፈስ ዘበላዕሌየ ይትናገር ከመ ኵሎን  
እላንቱ ትእዛዝ ወእሉ ቃላት ይጸርዓ በኀበ ምናሴ ወልድከ 
ወበግብረ እደዊሁ በሥቃየ ሥጋየ አሐውር አነ ወይትለአክ ሰማየል መልኪራ  
በምናሴ ወኵሎ ፈቃዶ ይገብር ወውእቱ ይከውን ተላዊሁ ለብልያር  
እምኔየ ወብዙኃነ በኢየሩሳሌም ወበይሁዳ ያቀውሞሙ  
እምሃይማኖተ ጽድቅ ወብልያር ይነብር ላዕለ ምናሴ ወበእደዊሁ 
አነ እትወሰር። ወሰሚዖ ሕዝቅያስ ዘንተ ቃለ በከየ ዐቢየ ፈድፋደ ወ  
ሠጠጠ አልባሲሁ ወ ወደየ መሬተ ውስተ ርእሱ ወወድቀ 
በገጽ። ወይቤሎ ኢሳይያስ ተፈጸመ ምክሩ ለሰማየል ላዕለ ምናሴ፤  
ኢይበቍዐከ። ወበዝክቱ ዕለት ሐለየ ሕዝቅያስ በልቡ ከመ ይቅትሎ  
ለምናሴ ወልዱ። ወይቤሎ ኢሳይያስ ለሕዝቅያስ አጽርዓ ፍቁር ለምክርከ  
ወኅሊና ልብከኒ ኢይሄሉ እስመ አንሰ በዝ ጽውዓ ተጸዋዕኩ 
ወበርስቱ ለፍቁር አነ እትወረስ።   
</p>

</body>
</html>
