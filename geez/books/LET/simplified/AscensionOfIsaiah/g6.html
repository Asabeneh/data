<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="gez">
<head>
 <meta http-equiv="content-type" content="application/xhtml+xml; charset=utf-8"/>
 <title>Ascension of Isaiah</title>
 <meta name="Author" content="Michal Jerabek"/>
 <meta name="KeyWords" content="Ethiopic, Ethiopian, Geez, Ge`ez"/>
 <meta name="Description" content="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/."/>
</head>
<body>

<h1 style="text-align: center">ወራእይሰ ዘርእየ ኢሳይያስ ወልደ አሞጽ።</h1>

<h3>ክፍል ፮።</h3>


<p>1። በዓመተ ፳ መንግሥቱ ለሕዝቅያስ ንጉሠ 
ይሁዳ መጽአ ኢሳይያስ ወልደ አሞጽ ወኢዮሳብ 
ወልደ ኢሳይ ያስ ኀበ ሕዝቅያስ ኢየሩሳሌም እምገልገላ።</p>

<p>2። ወ(ሶበ ቦአ ) ነበረ ዲበ ዐራተ ንጉሥ ወመንበረ 
አምጽኡ ሎቱ ወኢፈቀደ ይንበር።</p>

<p>3። ወሶበ አሐዘ ኢሳይያስ ይትናገር ምስለ 
ሕዝቅያስ ንጉሥ ነገረ ሃይማኖት ወጽድቅ ወኵሎሙ መላእክተ 
እስራኤል ይነብሩ ወኅፅዋን ወመምክራነ ንጉሥ። 
ወሀለዉ ህየ ፵ ነቢያት ወውሉደ ነቢያት 
መጽኡ እምአድያም ወእምአድባር ወእምአሕቁል ሶቤ ሰምዑ 
ከመ ኢሳይያስ ይመጽእ እምገልገላ ኀበ ሕዝቅያስ</p>

<p>4። ወመጽኡ ከመ የአምኅዎ ወከመ ይስምዑ ነገራቶ</p>

<p>5። ወከመ ያንብር እዴሁ 
ላዕሌሆሙ ወከመ ይትነበዩ ወከመ ይስማዕ 
ትንቢቶሙ ወኵሎሙ ሀለዉ ቅድመ ኢሳይያስ።</p>

<p>6። ወሶበ ተናገረ ኢሳይያስ ምስለ ሕዝቅያስ ነገራተ ጽድቅ 
ወሃይማኖት ወሰምዑ ኵሎሙ ለኆኅት ዘአርኀወ ወለቃለ 
መንፈስ ቅዱስ።</p>

<p>7። ወጸውዐ ንጉሥ ነቢያተ ኵሎሙ ወኵሎ ሕዝበ 
ዘተረክበ በህየ ወመጽኡ ወሚክያስ ወአናንያስ አረጋይ ወኢዮኤል 
ወኢዮሳብ ይነበሩ በየማኑ።</p>

<p>8። ወኮነ ሶቤ ሰምዑ ኵሎሙ ለቃለ 
መንፈስ ቅዱስ ሰገዱ ኵሎሙ በብረኪሆሙ 
ወስብሕዎ ለአምላከ ጽድቅ ለልዑል ለዘውስተ ልዑል ዓለም ወለዘ 
ላዕለ ይነብር ቅዱስ ወለዘ በቅዱሳን ያዐርፍ</p>

<p>9። ወወሀቡ ስብሐተ ለዘ ከመዝ ጸገወ ኆኅተ በዓለም ነኪር 
ጸገወ ለብእሲ።</p>

<p>10። ወእንዘ ይትናገር በመንፈስ ቅዱስ እንዘ ኵሎሙ ይሰምዑ 
አርመመ ወኅሊናሁ ተንሥአ እምላዕሌሁ ወውእቱሂ ኢይሬእዮሙ 
ለዕደው እለ ይቀውሙ ቅድሜሁ</p>

<p>11። ወአዕይንቲሁሰ ክሡታት እማንቱ ወአፉሁኒ ያረምም ወኅሊና 
ሥጋሁ ተንሥአ እምላዕሌሁ</p>

<p>12። ወባሕቱ እስትንፉሱሰ ሀለወት ላዕሌሁ 
እስመ ራእየ ይሬኢ።</p>

<p>13። ወመልአክ ዘተፈነወ ከመ ያርእዮ ኢኮነ 
ዘዝኩ ምጽናዕ ወኢኮነ እመላእክተ ስብሐታት 
ዘዝ ዓለም አላ እምሳብዕ ሰማይ መጽአ።</p>

<p>14። ወኢአምሰለ ሕዝብ ዘይቀውም ዘእንበለ መክብበ ነቢያት 
ዘተንሥአ ቅዱስ ኢሳይያስ።</p>

<p>15። ወራእይሰ ዘርእየ ቅዱስ ኢሳይያስ ኢኮነ እምዝ 
ዓለም አላ እምዓለም ዘኅቡእ እምሥጋሁ።</p>

<p>16። ወኢስይያስ እምድኅረ ርእየ ዘንተ ራእየ ዜነዎ ለሕዝቅያስ 
ወለኢዮሳብ ወልዱ ወለባዕዳንሂ ነቢያት እለ 
መጽኡ።</p>

<p>17። ወመኵኣንንትሰ ወኅጽዋን ወሕዝብ ኢሰምዑ ዘእንበለ 
ሳምናስ ጸሓፊ	 ወኢዮአቄም ወአሳፍ ጸሓፌ ተዝካር እስመ 
እሙንቱሂ ገበርተ ጽድቅ ወመዐዛ መንፈስ ቦሙ፤ ወሕዝብሰ 
ኢሰምዑ እስመ አውጽእዎሙ ሚኪያስ ወኢዮሳብ ወልዱ ሶበ 
ተንሥአ ጥበበ ዝዓለም እምኔሁ ወኮነ ከመ ዘሞተ።</p>

</body>
</html>
