<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="gez">
<head>
  <meta http-equiv="content-type" content="application/xhtml+xml; charset=utf-8"/>
  <title>Ascension of Isaiah</title>
  <meta name="Author" content="Michal Jerabek"/>
  <meta name="KeyWords" content="Ethiopic, Ethiopian, Geez, Ge`ez"/>
  <meta name="Description" content="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/."/>
</head>
<body>

<h3>ክፍል ፲፩።</h3>


<p>1። ወእምድኅረዝ ርኢኩ ወመልአክ ዘተናገረ ምስሌየ ዘመርሐኒ 
ይቤለኒ ለቡ ኢሳይያስ ወልደ አሞጽ እስመ ለዝ ተፈኖኩ 
እምኀበ እግዚአብሄር።</p>

<p>2። ወአነሂ ርኢኩ እምትውልደ ዳዊት ነቢይ ብእሲተ እንተ ስማ 
ማርያም ወይእቲ ድንግል ወትትፈኀር ለብእሲ ዘስሙ ዮሴፍ 
ብእሲ ፀረባዊ ወውእቱሂ እምዘርአ ወእምትውልደ ዳዊት 
ጻድቅ ዘእምቤተ ልሔም ዘይሁዳ</p>

<p>3። ወይመጽእ በመክፈልተ ዚአሁ። ወሶበ ተፍሕረት ትትረከብ 
ፅንስታ ወይፈቅድ ዮሴፍ ጸረባዊ ይኅድጋ።</p>

<p>4። ወመልአከ መንፈስ ያስተርኢ በዝ ዓለም ወእምዝ 
ኢየኀድጋ ዮሴፍ ወየዐቅባ ለማርያም ወውእቱሰ 
አልቦ ለዘ ይከሥት ዘንተ ነገረ።</p>

<p>5። ወኢይቀርባ ለማርያም ወየዐቅባ ከመ ድንግል ቅድስት ወባሕቱ 
ፅንስ እንዘ ባቲ።</p>

<p>6። ወኢይነብር ምስሌሃ አውራኀ ክልኤ</p>

<p>7። ወእምድኅረ ክልኤ አውራኀ መዋዕል ወዮሴፍ ይሄሉ 
ውስተ ቤቱ ወማርያም በእሲቱ ወባሕቱ ክልኤሆሙ ባሕቲቶሙ፤</p>

<p>8። ወይከውን ሶበ ይሄልዉ ባሕቲቶሙ ወትኔጽር ማርያም በአዕይንቲሃ 
ሶቤሃ ወትሬኢ ኅጻነ ንኡስ ወትደነግፅ።</p>

<p>9። ወእምድኅረ ደንገፀት ትትረከብ ከርሣ ከመ 
ቀዲሙ ዘእንበለ ትፅንስ።</p>

<p>10። ወሶበ ይቤላ ምታ ዮሴፍ ምንተ ያደነግጸኪ ይትከሠት 
አዕይንቲሁ ወይሬእዮ ለኅጻን ወይሴብሖ ለእግዚአብሄር እስመ 
በመክፈልቱ መጽአ እግዚእ።</p>

<p>11። ወቃል ይከውን ሎሙ ዘንተ ራእየ ለመኑሂ ኢትንግሩ።</p>

<p>12። ወይትነገር ቃል በእንተ ኅፃን በቤተ ልሔም።</p>

<p>13። ቦእለ ይብሉ ወለደት ድንግል ማርያም ቅድመ ክልኤ አውራኅ ዘተወስበት፤</p>

<p>14። ወብዙኃን ይብሉ ኢወለደት ወኢዐርገት መወልዲት 
ወኢጽራኀ ሕማም ኢሰማዕነ። ወይጼለሉ ኵሎሙ እምኔሁ 
ወያአምሩ ኵሎሙ ቦቱ ወኢያአምሩ እምአይቴ ውእቱ።</p>

<p>15። ወይነሥእዎ ወይመጽኡ ለናዝሬት ዘገሊላ።</p>

<p>16። ወርኢኩ ሕዝቅያስ ወኢዮሳብ ወልድየ ወለባዕዳንሂ ነቢያት 
እነግር ለእለ ይቀውሙ ከመ ኀብአ ኵሎ ሰማያተ ወኵሎ 
መኳንንተ ወኵሎ አምላከ ዘዝ ዓለም።</p>

<p>17። ወርኢኩ በናዝሬት ሀሎ ይጠቡ ከመ ኅፃን ወበከመ ሥርዓት 
ሀሎ ከመ ኢይትአመር።</p>

<p>18። ወሶበ ልህቀ ይገብር ተአምረ ዐቢየ ወመንክረ በምድረ 
እስራኤል ወኢየሩሳሌም።</p>

<p>9። ወእምድኅረዝ ይቀንእ ቦቱ ነኪራዊ ወያነሥኦሙ ለውሉደ 
እስራኤል ላዕሌሁ እንዘ ኢያአምሩ መኑ ውእቱ ወይሜጥውዎ 
ለንጉሥ ወይሰቅልዎ ወይወርድ ኀበ መልአክ።</p>

<p>20። በኢየሩሳሌምኬ ረኢክዎ እንዘ ይስቅልዎ ዲበ ዕፅ</p>

<p>21። ወከመኒ እምድኅረ ሣልስት ዕለት ይትነሣእ ወይነብር መዋዕለ።</p>

<p>22። ወይቤለኒ መልአክ ዘይመርሐኒ ለቡ ኢሳይያስ ወርኢኩ ሶበ 
ፈነዎሙ ለዐሠርቱ ወክልኤቱ አርዳእ ወዐርገ።</p>

<p>23። ወአነ ርኢክዎ ወኮነ በምጽናዕ ወኢተወለጠ በከመ ርእየቶሙ 
ወርእይዎ ኵሎሙ መላእክት ዘምጽናዕ ወስይጣን ወሰገዱ።</p>

<p>24። ወብዙኅ ሐዘን ኮነ በህየ እንዘ ይብሉ እፎ ወረደ እግዚእነ 
ማእከለነ ወንሕነ ኢለበውነ ስብሓተ ዘሀለወት ላዕሌሁ ዘንሬኢ 
ዘተረክበ ላዕሌሁ እምሳድስ ሰማይ።</p>

<p>25። ወዐርገ ውስተ ዳግም ሰማይ ወኢተወስጠ አላ ኵሎሙ 
መላእክት እለ በየማን ወበፀጋም ወመንበር ማእከለ ውእቱ</p>

<p>26። ወይሰግዱ ሎቱ ወይሴብሕዎ ወይብሉ እፎ እግዚእነ ኀብአነ 
እንዘ ይወርድ ወኢለበውነ።</p>

<p>27። ወከማሁ ዐርገ ውስተ ሣልስ ወከማሁ ስብሑ ወይቤሉ፤</p>

<p>28። ወውስተ ራብዕ ሰማይ ወኃምስሂ ከማሁ ክመ ይቤሉ፤</p>

<p>29። ወባሕቱ ስብሓትሰ አሓዱ ውእቱ ወእምኔሁ ኢተወለጠ።</p>

<p>30። ወርኢኩ ሶበ ውስተ ሳድስ ሰማይ ዐርገ ወስገዱ ሎቱ ወሰብሕዎ፤</p>

<p>31። ወባሕቱ ውስተ ኵሉ ሰማያት ስብሓት ይትዌሰክ።</p>

<p>32። ወርኢክዎ እፎ ዐርገ ውስተ ሳብዕ ሰማይ ወስብሕዎ 
ኵሎሙ ጻድቃን ወኵሎሙ መላእክት። ወሶቤሃ ርኢኩ 
ከመ ነበረ በየማነ ስብሐት ዐቢይ ዝኩ ዘእቤለክሙ 
ከመ ኢክህልኩ ስብሓቶ ርኢየ።</p>

<p>33። ወመልአክኒ ዘመንፈስ ቅዱስ ርኢኩ ከመ ነበረ በፀጋም።</p>

<p>34። ወመልአክ ዝይቤለኒ ኢሳይያስ ወልደ አሞጽ አከለከ እስመ 
ዐበይት እላንቱ እስመ ጠየቀ ዘኢጠየቀ ወልደ ሥጋ</p>

<p>35። ወትገብእ ውስተ ልብስከ እስከ መዋዕሊከ ይትፌጸማ፤ 
አሜሃ ትመጽእ ዝየ።</p>

<p>36። እሎንተ ርእየ ወይቤ ኢሳይያስ ለኵሎሙ እለ ይቀውሙ 
ቅድሜሁ ወይሴብሑ። ወይትናገሮ ለሕዝቅያስ ንጉሥ ወይቤ 
ከመ እላንተ ተናገርኩ</p>

<p>37። ወተፍጻሜቱ ለዝ ዓለም</p>

<p>38። ወኵላ ዛቲ ራእይ ትትፌጸም በደኃሪት ትውልድ።</p>

<p>39። ወአምሐሎ ኢሳይያስ ከመ ኢይንግር ለሕዝበ እስራኤል 
ወኢእላንተ ቃላተ ከመ ኢየሀብ ለአዕልዎ ለ ስብእ።</p>

<p>40።።።።። ከማሃ ታነብዎን። ወአንትሙሰ ሀልዉ በመንፈስ ቅዱስ 
ከመ ትንሥኡ አልባሲክሙ ወመናብርተ ወአክሊላተ ዘስብሓት ዘበ 
ሳብዕ ሰማይ ንቡር።</p>

<p>41። በእንተ እሉ ራእያት ወትንቢታት ወሠሮ ሰማየል ሰይጣን፤
በእደ ምናሴ ለኢሳይያስ ወልደ አሞጽ ነቢይ።</p>

<p>42። ወዘንተ ኵሎ ወሀቦ ሕዝቅያስ ለምናሴ በዓመተ ፳ወ፮፤</p>

<p>43። ወኢተዘከረ ምናሴ ወኢወደዮን ውስተ ልቡ ለእላ 
አላ ተቀኒዮ ለሰይጣን ተሀጕለ።</p>

<p>ተፈጸመ በዝየ ዘኢሳይያስ ነቢይ ምስለ ዕርገቱ።</p>

</body>
</html>
