<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="gez">
<head>
 <meta http-equiv="content-type" content="application/xhtml+xml; charset=utf-8"/>
 <title>Ascension of Isaiah</title>
 <meta name="Author" content="Michal Jerabek"/>
 <meta name="KeyWords" content="Ethiopic, Ethiopian, Geez, Ge`ez"/>
 <meta name="Description" content="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/."/>
</head>
<body>

<h3>ክፍል ፯።</h3>


<p>1። ወራእየሰ ዘርእየ ኢሳይያስ 
ይቤ ለሕዝቅያስ ወለኢዮሳብ ወልዱ ወለሚኪያስ 
ወለባዕዳንሂ ነቢያት ወይቤ።</p>

<p>2። በሰዓት ዛቲ ሶበ ተነበይኩ በከመ ስምዕ ዘሰማዕክሙ 
ርኢኩ መልአከ ክቡረ ወኢኮነ ከመ ክብረ መላእክት ዘዘልፈ 
እሬእዮሙ አላ ክብረ ዐቢየ ወሢመተ ቦቱ ዘአነ ኢይክል 
ዜንዎተ ክብሩ ለዝ መልአክ።</p>

<p>3። ወአዕረገኒ ሶበ አሐዘኒ በእዴየ ወእቤሎ መኑ 
አንተ ወመኑ ውእቱ ስምከ ወአይቴ ታዐርገኒ እስመ ኃይል 
ተውህበ ሊተ ከመ እትናገር ምስሌሁ።</p>

<p>4። ወይቤለኒ ሶበ አዕረጉከ መዓርገ 
ወአርአይኩከ ራእየ ለዘ ተፈኖኩ ሶቤሃ ትሌቡ 
መኑ አነ፤ ወስምየሰ ኢታአምር</p>

<p>5። እስመ ሀለወከ በዝ ሥጋከ ትግባእ ወኀበሰ 
አዐርገከ ትሬኢ እስመ ለዝ ተፈኖኩ።</p>

<p>6። ወተፈሣሕኩ እስመ በየውሀት ተናገረኒ።</p>

<p>7። ወይቤለኒ ተፈሣሕከኑ እስመ የዋሀ 
ተናገርኩከ፤ ወይቤ ወለዘ የዐብየኒሂ 
ትሬኢ ከመ ይዉሀ ወዕሩፈ ሀሎ ይትናገር 
ምስሌከ፤</p>

<p>8። ወአባሁኒ ለዘ የዐቢ ትሬኢ እስመ 
ለዝ ተፈነውኩ እምሳብዕ ሰማይ ከመ አብርህ ለከ 
ዘንተ ኵሎ።</p>

<p>9። ወዐረግነ ውስተ ምጽናዕ አነ ወውእቱ ወበህየ 
ርኢክዎ ለሰማየል ወለኃይላቲሁ ወሀሎ ዐቢይ ቀትል 
በላዕሌሁ ወነገራተ ሰይጣን ፩ ለካልኡ ይደናፀዉ።</p>

<p>10። ወበከመ በላዕሉ ከማሁ በምድርኒ እስመ 
አምሳሉ ለዘ በምጽናዕ ዝየ ውስተ ምድር ውእቱ።</p>

<p>11። ወእቤሎ ለመልአክ ምንት ውእቱ 
ዝደንጽ።</p>

<p>12። ወይቤለኒ ከመዝ ውእቱ እምአመ ነበረ ዝዓለም 
እስከ ይእዜ ወዝቀትል እስከ ይመጽእ ዘሀለወከ 
ትርአይ ወይደመስሶ።</p>

<p>13። ወእምድኅሬሁ አዕረገኒ መልዕልተ ምጽናዕ ዘ ውእቱ ሰማይ።</p>

<p>14። ወበህየ ርኢኩ መንበረ ማእከለ ወበየማኑ 
ወበፀጋሙ መላእክት ሀለዉ፤</p>

<p>15። ወኢኮኑ (መላእክት እለ በፀጋሙ ) ከመ መላእክት 
እለ በየማኑ ይቀውሙ አላ እለ በየማኑ ይቀውሙ 
ፈድፋደ ክብረ ቦሙ ወይሴብሑ ኵሎሙ በአሓዱ ቃል 
ወመንበር ሀሎ ማእከለ ወኪያሁ ይሴብሑ ወእለ በፀጋምሂ 
ድኅሬሆሙ ወቃሎሙስ ኢኮነ ከመ ቃለ እለ በየማን 
ወኢስብሓቶሙ ከመ ስብሓተ እልክቱ።</p>

<p>16። ወተስእልክዎ ለመልአክ ዘይመርሐኒ ወእቤሎ 
ለመኑ ዝስብሓት ይትፌኖ።</p>

<p>17። ወይቤለኒ ውስተ ስብሓተ (ዘበ)ሳብዕ ሰማይ ለዘ በቅዱስ 
ዓለም ያዐርፍ ወለፍቁሩ እምኀበ ተፈነውኩ ኀቤከ ህየ 
ይትፌኖ።</p>

<p>18። ወካዕበ አዕረገኒ ውስተ ዳግም ሰማይ ወልዕልናሁሰ 
ለውእቱ ሰማይ ይከውን ከመ እምሰማይ ለምድር ወለምጽናዕ።</p>

<p>19። ወ(ርኢኩ ህየ ከመ ) ውስተ ቀዳማይ ሰማይ ይምነ ወጽግ
መ መላእክተ ወመንበረ ማእከለ ወስብሓተ መላእክት 
ዘበዳግም ስማይ ወዘይነብር ዲበ መንበር በዳግም ስማይ 
ክብረ ፈድፋደ ቦቱ እምኵሉ።</p>

<p>20። ወብዙኅ ክብር ሀሎ ውስተ ዳግም ሰማይ ወስብሓቶሙ ኢ
ኮነ ከመ ስብሓተ እልክቱ ለዘበ ቀዳማዊ ሰማይ።</p>

<p>21። ወወደቁ በገጽየ ከመ እስግድ ሎቱ ወኢኀደገኒ 
መልአክ ዘይመርሐኒ አላ ይቤለኒ ኢትስግድ ወኢለመንበር 
ወኢለመልአክ ለዘ እምስድስቱ ሰማይ እምኀበ ተፈነውኩ 
እምራኅከ ዘእንበለ አነ እንግርከ በሳብዕ ስማይ።</p>

<p>22። እስመ መልዕልተ ኵሉ ሰማያት ወመላእክቲሆሙ መንበርከ 
ንቡር ወአልባሲከኒ ወአክሊልከኒ ዘሀለወከ ትርአይ።</p>

<p>23። ወተፈሣሕኩ ፍሥሓ ዐቢየ እስመ እለ ያፈቅርዎ 
ለልዑል ወለፍቁሩ ደኃሪቶሙ በመልአከ መንፈስ ቅዱስ 
የዐርጉ ህየ።</p>

<p>24። ወአዕረገኒ ውስተ ሣልስ ሰማይ ወከማሁ ርኢኩ 
እለ በየማን ወበፀጋም ወበህየኒ መንበር ማእከለ ይነብር 
ወባሕቱ ዝክሩ ለዝ ዓለም ኢይሰመይ በህየ።</p>

<p>25። ወእቤሎ ለመልአክ ዘምስሌየ እስመ ይትዌለጥ ክብረ ገጽየ 
ሶበ አዐርግ ለለሰማይ እስመ አልቦ ምንተኒ እምዝክቱ ዓለም 
ከንቶ በዝየ ዘይስመይ።</p>

<p>26። ወአውሥአኒ ወይቤለኒ አልቦ ዘይሰመይ 
በእንተ ድካሙ ወአልቦ ዘይትኀባእ በህየ ዘይትገበር።</p>

<p>27። ወፈቀድኩ እጠይቅ እፎ ይትአመር ወአውሥአኒ 
እንዘ ይብል ሶበ ውስተ ሳብዕ ስማይ እምኀበ ተፈነውኩ 
አዕረጉከ ውስተ ዘመልዕልተ እሉ ሶቤሃ ታአምር ከመ 
አልቦ ዘይትኀባእ ለመናብርት ወለእለ ይነብሩ ውስተ 
ሰማያት ወኢለመላእክት። ወስብሓት ዘይሴብሑ ወክብሩ 
ለዘይነብር ዲበ መንበር የዐቢ ወለመላእክት 
ዘበ የማን ወለዘ በፀጋም ክብረ ፈድፋደ 
ቦሙ እምሰማይ ዘእምታሕቴሆሙ።</p>

<p>28። ወካዕበ አዕረገኒ ውስተ ራብዕ ሰማይ ወልዕልናሁ እምሣልስ ለራብዕ 
ሰማይ ይፈደፍድ እምድር እስከ ምጽናዕ።</p>

<p>29። ወበህየ ካዕበ ርኢኩ እለ በየማን 
ወእለ በፀጋም ወዘይነብር ዲበ መንበር 
ሀሎ ማእከለ ወበህየኒ ዓዲ ይሴብሑ።</p>

<p>30። ወስብሓት ወክብር ዘመላእክተ የማን የዐቢ 
እም ዘ ፀጋም፤</p>

<p>31። ወካዕበ ክብሩ ለዘ ይነብር ዲበ መንበር ይፈደፍድ እመላእክት 
እለ በየማን ወክብሮሙሰ ፈድፋደ እምዘ ታሕቱ።</p>

<p>32። ወአዕረገኒ ውስተ ኃምስ ሰማይ።</p>

<p>33። ወካዕበ ርኢኩ ዘበ የማን ወፀጋም ወዘይነብር ዲበ 
መንበር ፈድፋደ ክብረ ቦቱ እምዘ ራብዕ ሰማይ፤</p>

<p>34። ወክብሮሙሰ ለእለ በየማን ፈድፋደ እምእለ በፀጋም 
እምሣልስ እስከ ራብዕ</p>

<p>35። ወክብሩ ለዘ ውስተ መንበር የዐቢ እመላእክት 
ዘበ የማን</p>

<p>36። ወስብሓቶሙ ክብረ ዐቢየ ቦቱ እምራብዕ ሰማይ።</p>

<p>37። ወሰባሕኩ ለዘ ኢይሰመይ ወብሑት ዘበ ሰማያት ይነብር ዘስሙ 
ኢተዐውቀ ለኵሉ ዘሥጋ ለዘ ከመዝ ክብረ ወሀበ እምሰማይ 
ለስማይ ወዘያዐቢ ክብረ መላእክት ወክብረ ያፈደፍድ ለዘ ይነብር 
ዲበ መንበር።</p>

</body>
</html>
