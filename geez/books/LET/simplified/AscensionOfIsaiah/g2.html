<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="gez">
<head>
  <meta http-equiv="content-type" content="application/xhtml+xml; charset=utf-8"/>
  <title>Ascension of Isaiah</title>
  <meta name="Author" content="Michal Jerabek"/>
  <meta name="KeyWords" content="Ethiopic, Ethiopian, Geez, Ge`ez"/>
  <meta name="Description" content="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/."/>
</head>
<body>

<h3>ክፍል ፪።</h3>

<p>
ወኮነ እምድኅረ ሞተ ሕዝቅያስ ወነግሠ ምናሴ ወኢተዘከረ  
ትእዛዛተ ሕዝቅያስ አቡሁ አላ ረስዖሙ ወኀደረ ሰማየል ላዕለ  
ምናሴ ወጠግዐ ቦቱ። ወኀደገ ምናሴ ተቀንዮ ለእግዚአብሔር  
ዘአቡሁ ወተቀንየ ለሰይጣን ወለመላእክቲሁ ወለኀይላቲሁ።  
ወሜጠ ቤተ አቡሁ እለ ኮኑ ቅድመ ገጹ ለሕዝቅያስ እምቃላተ  
ጥበብ ወተቀንዮ ለእግዚአብሄር። ወሜተ ልቦ ምናሴ ከመ 
ይትቀነይ ለብልያር እስመ መልአከ ዐመፃ ዘሥልጣነዝ ዓለም ውእቱ ብልያር 
ዘስሙ መጠንቡኩስ ወውእቱ ይትፌሣሕ በኢየሩሳሌም ላዕለ ምናሴ  
ወያኄይሎ በአግኅሦ ወበዐመፃ ዘተዘርአ በኢየሩሳሌም።  
ወበዝኀ ሰገል ወሥራይ ወተጠይሮ ወአስተቃሥሞ ወዝሙት  
[ወሐዊረ ብእሲተ ብእሲ] ወስደተ ጻድቃን በእደ ምናሴ [ወበእደ  
ብልኪራ] ወበእደ ጦብያ ከነናዊ ወበእደ ዮሐንስ 
ዘእምአናቶት ወበእደ ዘሊቀ ንዋይ። ወትራፋተ ነገር ነዋ ጽሑፋን እሙንቱ 
ውስተ መጽሐፈ ነገሥተ ይሁዳ ወእስራኤል። ወኢሳይያስ ወልደ አሞጽ 
ሶበ ርእየ ዐመፃ ዘይትገበር በኢየሩሳሌም ወተቀንዮ ለሰይጣን  
ወዘውዖ ተግኅሠ እምኢየሩሳሌም ወነበረ ቤተ ልሔም 
ዘይሁዳ። ወበህየኒ ሀሎ ዐመፃ ብዙኀ። ወተግኂሦ እምቤተ ልሔም 
ነበረ ውስተ ደብር በመካነ ገዳም። ወሚኪያስ ነቢይ ወአናንያ 
አረጋዊ ወኢዮኤል ወእንባቆም ወኢዮሳብ ወልዱ ወብዙኃን ዕለ የአምኑ  
መሃይምናን ዕርገተ ሰማይ ተግኅሡ ወነበሩ ውስተ ደብር። 
ኵሎሙ ሠቀ ይትዐጸፉ ወኵሎሙ ነቢያት እሙንቱ ምንተሂ እንዘ 
አልቦሙ ምስሌሆሙ አላ ዕራቆሙ እሙንቱ ወኵሎሙ ይላሕዉ ላሐ 
ዐቢየ በእንተ ስሕተተ እስራኤል። ወእሉ አልቦሙ ዘይበልዑ ዘእንበለ ሐምለ  
ገዳም ይቀነጥሱ እምአድባር ወአብሲሎሙ ይሴሰዩ ምስለ ኢሳይያስ  
ነቢይ ወነበሩ ውስተ አድባር ወውስተ አውግር ክልኤ ዓመተ መዋዕል።  
ወእምድኅረዝ ሀሊዎሙ ውስተ ገዳም ወሀለወ አሐዱ ብእሲ  
በሰማርያ ዘስሙ ብልኪራ እምአዝማዱ ለሰዱቅያስ ወልደ ከናአን  
ሐሳዌ ነቢይ ዘመንበሩ በቤተ ልሔም። ወሕዝቅያስ ወልደ ከናኒ  
ዘውእቱ እኈ አቡሁ ወበመዋዕለ አካአብ ንጉሠ እስራኤል  
መምህሮሙ ውእቱ ለ፬፻ ነቢያት ዘበዓል ወውእቱ ጸፍዖ 
ወፀአሎ ለሚኪያስ ወልደ አማዳ ነቢይ። ወውእቱ ተጽእለ እምአካአብ  
ወተወድየ ሚኪያስ ውስተ ሞቅሕ ምስለ ሰዶቅያስ ነቢይ ሀለዉ 
ምስለ አኩዝያ ወልደ አለሜሬም በለላአው። ወኤልያስ ነቢይ ዘእምቴቦን  
ዘእምገለአድ ይጼእል ለአኩዝያ ወለሰማርያ ወውእቱ ተነበየ 
በእንተ አኩዝያ ከመ በምስካበ ድወሁ ይመውት ወሰማርያ በእደ ልበ 
ናስር ትትወህብ እስመ ቀተለ ነቢያተ እግዚአብሔር። ወሶበ ሰምዑ 
ነቢያተ ሐሰት እለ ምስለ አኰዝያ ወልደ አካአብ ወመምህሮሙ ኢያልርያስ  
እምደብረ ኢዮኤል ወወእቱ [ኢብኪራ] እኁሁ ለሰዶቅያ ሰሚዖሙ  
አእመንዎ ለአኰዝያ ንጉሠ አጐሮን ወለሚኪያስ።  
</p>

</body>
</html>
