<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="gez">
<head>
 <meta http-equiv="content-type" content="application/xhtml+xml; charset=utf-8"/>
 <title>Ascension of Isaiah</title>
 <meta name="Author" content="Michal Jerabek"/>
 <meta name="KeyWords" content="Ethiopic, Ethiopian, Geez, Ge`ez"/>
 <meta name="Description" content="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/."/>
</head>
<body>

<h3>ክፍል ፰።</h3>


<p>1። ወዓዲ አዕረገኒ ውስተ አየር ዘሳድስ ሰማይ ወርኢኩ ስብሓተ 
ዘኢርኢኩ ውስተ ኀምስቱ ሰማይ፤</p>

<p>2። እስመ ርኢኩ መላአክተ በዐቢይ ክብር እንዘ ሀለዉ፤</p>

<p>3። ወበህየ ስብሓት ቅዱስ ሀሎ ወ መንክር።</p>

<p>4። ወእቤሎ ለመልአክ ዘይመርሐኒ ምንትኑዝ ዘእሬኢ እግዚእየ።</p>

<p>5። ወይቤለኒ ኢኮንኩ አነ እግዚእከ አላ ቢጽከ አነ።</p>

<p>6። ወዓዲ ተስእልክዎ ወእቤሎ ምንተኑኢ ቢጸ መላእክት።</p>

<p>7። ወይቤ እምሳድስ ሰማይ መላእክተ ዘፀጋም አልቦቱ እምይእዜ 
ወኢመንበረ ማእከለ ንቡረ አላ እምኀይል ዘሳብዕ ሰማይ ኀበ 
ይነብር ዘኢይሰመይ ወኅሩዩ ዘስሙ ኢተዐውቀ ወኢኵሎሙ 
ሰማያት ስሞ አእምሮ ኢይክሉ፤</p>

<p>8።እስመ ውእቱ ሀሎ ባሕቲቱ ዘበ ቃሉ ኵሎሙ ሰማያት 
ወመናብርት ያወሥኡ።
ተኀየልኩኬ አነ ወተፈኖኩ ከመ ኣዕርገ ዝየ 
ከመ ትርአይ ዘንተ ስብሓተ</p>

<p>9። ወትርአይ እግዚኦሙ ለእሙንቱ ሰማያት ኵሎሙ ወዘእሉ 
መናብርት</p>

<p>10። እንዘ ይትዌለጥ እስከ ይከውን በከመ ራእይክሙ 
ወበከመ አምሳሊክሙ።</p>

<p>11። አንስኬ እብለከ ኢሳይያስ እስመ በሥጋ ዝክቱ ዓለም 
ዘሀለወ ብእሲ ይግባእ ወኢዐርገ ወኢርእየ ወኢለበወ 
ዘአንተ ለበውከ ወዘሀለወከ ትርአይ</p>

<p>12። እስመ ሀለወከ በመክፈልተ እግዚእ በክፍለ ዕፅ ትምጻእ 
ዝየ ወእምህየ ውእቱ ኀይሉ ለሳድስ ሰማይ ወለአየር።</p>

<p>13። ወአዕበይክዎ በስብሐት ለእግዚእየ እስመ በመክፈልተ 
ዚአሁ ዝየ እመጽእ።</p>

<p>14። ወይቤ ስማዕኬ ዓዲ ዘንተኒ እምኀበ ቢጽከ ሶበ 
እምኀበ ሥጋ እምክረ አምላክ ዐረገ ዝየ አሜሃ ልብስ ትነሥእ 
ዘአንተ ትሬኢ ወባዕዳንሂ ኍሉቃን ንቡራን 
አልባስ ትሬኢ፤</p>

<p>15። ወአሜሃ ዕሩየ ትከውን ለመላእክት ለዘ 
በሳብዕ ሰማይ።</p>

<p>16። ወአዕረገኒ ውስተ ሳድስ ሰማይ ወአልቦቱ ዘበ 
ፀጋም ወኢመንበረ ማእከለ አላ ኵሎሙ 
አሐዱ ራእዮሙ ወስብሓቶሙ ዕሩይ።</p>

<p>17። ወተውህበኒ ወስባሕኩ አነሂ ምስሌሆሙ ወዝኩኒ መልአክ ወኮነ 
ስብሓቲነ ከመ ዚአሆሙ።</p>

<p>18። ወበህየ ኵሎሙ ይሰምዩ ለቀዳማዊ አብ ወለፍቁሩ 
ለክርስቶስ ወለመንፈስ ቅዱስ ኵሎሙ በአሐዱ ቃል</p>

<p>19። ወኢኮነ በከመ ቃሎሙ ለዘ ውስተ ኀምስቱ ሰማያት 
መላእክት</p>

<p>20። ወኢበከመ ነቢቦሙ አላ ባዕድ ቃል ሀሎ 
ህየ ወብዙኅ ብርሃን ሀሎ ህየ።</p>

<p>21። ወሶቤሃ እንዘ ሀሎኩ ውስተ ሳድስ ሰማይ አምስልኩ ጽልመተ ዝኩ 
ብርሃናተ ዘርኢኩ ውስተ ኀምስቱ ሰማያት።</p>

<p>22። ወተፈሣሕኩ ወስባሕኩ ለዘ ከመዝ ብርሃናተ ጸገወ 
ለእለ ይጸንኁ ተስፋሁ።</p>

<p>23። ወአስተብቋዕክዎ ለመልአክ ዘይመርሐኒ ከመ 
እምይእዜ ኢይግባእ ውስተ ዓለም ዘሥጋ።</p>

<p>24። እብለክሙኬ ሕዝቅያስ ወኢዮሳብ ወልድየ ወሚክያስ ከመ 
ብዙኅ ጽልመት ሀሎ ዝየ።</p>

<p>25። ወመልአክ ዘይመርሐኒ አእመረ ምንተ ሐለይኩ ወይቤ 
ወእመ ተፈሣሕከ በዝ ብርሃኖት ተፈሣሕከ እፎ ፈድፋደ 
በሳብዕ ሰማይ ሶበ ትሬኢ ብርሃናተ ኀበ እግዚእ 
ሀሎ ወፍቁሩ እምኀበ ተፈነውኩ ዘሀሎ ይትበሀል ውስተ 
ዓለም ወልድ።</p>

<p>26። ኢተከሥተ ዘሀሎ ይኩን ውስተ ዘይማስን ዓለም ወአልባስኒ 
ወመናብርት ወአክሊላት ዘንቡራን ለጻድቃን ለእለ ይትአመኑ በዝኩ 
እግዚእ ለዘ በራእይክሙ ይወርድ እስመ ብርሃን ዘህየ ዐቢይ 
ወመንክር።</p>

<p>27። ወለኢገቢኦትከሰ ውስተ ሥጋ ዓዲ መዋዕሊከ 
ኢተፈጸማ ለመጺእ ዝየ።</p>

<p>28። ወስሚዕየ ሐዘንኩ ወይቤ ኢትሕዝን።</p>

</body>
</html>
