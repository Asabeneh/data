ይድረስ ለልጆች!

ልጆች! እናንተ የዛሬ አበቦች የነገ ፍሬዎች! ይህ የምታነቡት መጽሐፍ የእንሳስትን ታሪክ የያዘ ነው። በዚህ መጽሐፍ ውስጥ እንስሳት ልዩ ልዩ ነገር ሲሠሩና ሲናገሩ ታነባላችሁ።

እንስሳት ለሰው ልጆች ጠቃሚ ናቸው። አንዳንዶቹ ብቻ ዐልፎ ዐልፎ የሰው ልጆችን ይተናኮላሉ። ቢሆንም እንሳስትን መጥላት የለብንም። ሰውና እንስሳት በተፈጥሮ ተደጋጋፊዎች ናቸው።

ከእንስሳት ሕይወት አኗኗርና ድርጊት የሰው ልጆች ብዙ መልካም ቁም ነገሮች ይማራሉ። ከአንዳንድ እንስሳት መጥፎ ድርጊትም የሰው ልጅ ሊጠነቀቅ ይችላል። ከእናንተም ከእንስሳት ሕይወት ጠቃሚ ቁም ነገሮች ለመማር ዝግጁ መሆን አለባችሁ።

በዚህ መጽሐፍ ውስጥ የምታነቧቸው ተረቶች አብዛኛዎቹ በዓለም ከታወቀው የተረት አፍላቂና ጸሐፊ ከሆነው ከኤዞፕ ሥራዎች ለእናንተ እንደሚስማሙ ሆነው የተዘጋጁ ናቸው። ኤዞፕ በተረት አማካይነት ለሰው ልጆች ሕይወት ጠቃሚ ትምህርት በመስጠት የታወቀ ሰው ነበር።

አዘጋጂው

ብልሁ ዲማ

ዲማ የሚባል አንድ ብልህ የፍየል ግልገል ነበር። አንድ ቀን ዲማ ለራቱ ሣር ፍለጋ ከቤቱ ወጣ። በጣም ርቦት ነበር፤ ግን ለምለም ሣር ፈልጐ አጣ። ጥቂት እንደተዘዋወረ ትላልቅ ቋጥኞች ተመለከተ።

ቋጥኞች ተሠነጣጥቀዋል። በቋጥኞቹ ሥንጥቅጣቂ መኻል ረዣዥም ሣር በቅሏል። ሣሩን እንዳየ ቋጥኞቹ ላይ ዘልሎ ወጣና መቀነጣጠብ ጀመረ። ሣሩ በቋጥኞቹ መኻል በማደጉ ደረቅ ሆነበት። ቢበላ የማይጠቅመው ጣዕሙም የማያስደስት ስለ ሆነበት ተናደደና ከቋጥኞቹ ላይ ሊወርድ ፈለገ።

በዚህ ጊዜ አንድ ተኩላ ወደ ቋጥኞቹ አጠገብ መጣ፤ ቀና ብሎ ዲማን ተመለከተው። ተኩላው ወደ ቋጥኞቹ ተጠጋ፤ እንዴት አድርጐም ዲማን መያዝ እንዳለበት ያስብ ጀመር።

'ይህን የፍየል ግልገል ይዤ መብላት አለብኝ፤ ጥሩ ራት ሊሆነኝ ይችላል። ነገር ግን እንዴት ልይዘው እችላለሁ? ቋጥኞች ላይ መውጣት አልችልም' እያለ ተኩላው ያስብ ጀመር።

ዲማ ተኩላውን አስቀድሞ ስላየው በዐይኑ ይጠባበቀው ጀመር። በተኩላው ለመበላት አይፈልግም። ተኩላው ድንገት እንዳይዘል ዲማ ሠጋ። ቀስ እያለ ቋጥኞቹ ላይ ወጣ። ወደ ላይ ከፍ ከፍ አለ።

'አሁን ተኩላው ሊበላኝ አይችልም። ቢሆንም ተኩላ ተንኮለኛ ስለሆነ መጠንቀቅ አለብኝ' አለ ዲማ ለራሱ።

ተኩላው ዲማን ሊያስፈራራው ሞከረ። ዘልሎ ቋጥኞች ላይ ለመውጣትም ከጀለ። ሙከራው ሁሉ ከንቱ ሆነ። ቀና እያለ ዲማን ይመለከት ጀመር። ተኩላው ዲማን በተመለከተ ቁጥር ይጐመጃል፤ ረኃቡም ይበረታበታል።

'ይህ ግልገል ወደ መሬት የሚወርድበትን አንድ ብልሃት መፈለግ አለብኝ' አለና ቋጥኞቹ ሥር ተጋደመ። ብዙ ካሰበ በኋላ አንድ ብልሃት አገኘ። ደስ አለው። ከተጋደመበት አንገቱን አቀናና፤

«እንደምን ዋልክ ወዳጄ ፍየል የፍየል ልጅ! ለመሆኑ ቋጥኞቹ ጫፍ ወጥተህ ምን ትሠራለህ?» አለ በለሰለሰ ድምፅ።

«ራቴን ሣር እየበላሁ ነኝ» አለ ዲማ ቁልቁል እያየ።

«ሣር!» ብሎ ጮኸ ተኩላው። «የምትበላው ጥሩ ሣር አይደለም፤ ደረቅ ሳር ነው። ድርቆሽ ማለቴ ነው። ምንም አይጠቅምህም። ለግልገል ለምለም ሣር እኝጂ ድርቆሽ አይረባውም። ይልቅስ አትሞኝ። እዚህ መስክ ውስጥ ለምለም ሣር ሞልቷል። መውረዱ ይሻልሃል! ላንተ ብዬ ነው። እኔ እንደሆንኩ ሣር እንደማልበላ ታውቃለህ። ለምለም ሣር ለአንተ ዓይነቱ ግልገል እንዴት ጣፋጭ መሰለህ? ለምለም ሣር ግልገል ያሳድጋልኮ!» አለ ተኩላው።

ዲማ የተኩላው ሐሳብ ገባው። መታለልም ሆነ መበላት አልፈለገም።

«ግድየለም። ስለ መልካም ሐሳብህ አመሰግንሃለሁ» አለ ዲማ።

«እባክህን ውረድ» አለና ተኩላው ዲማን ለመነው።

ዲማ የተኩላው ሐሳብ ገብቶታል። ተስማሚ መልስ ለመስጠት ፈለገና፥

«ሣሩ ደረቅ እንደሆነ እኔም አውቃለሁ። ግን ለምለም ሣር እታች አለመኖሩን አይቼ ነው የወጣሁት። ለጊዜው ጥሩ ራት አግኝቻለሁ። ከወረድኩኝ ግን ሌላው በጣም ጥሩ ራት ያገኛል። ያ ጥሩ ራት የሚያገኘውም አንተ እንደምትሆን አውቃለሁ። ወርጄ ላንተ ጥሩ ራት ከምሆን የራሴን ደረቅ ሣር መብላት ይሻለኛል» አለ ዲማ ተኩላውን እያየ።

ተኩላው በጣም ተናደደ። ዲማ ከቋጥኞቹ ላይ እንደማይወርድ ዐወቀና፥

«ላንተ የሚጠቅምህን እኔ ዐውቃለሁ። አንተ ግልገል ስለ ሆንክ የእኔን ያህል አታውቅም» አለ ተኩላው።

«አያ ተኩላ ዛሬ እንደ ራበህ ትመለሳታለህ። እኔ ግልገልም ብሆን ብልህ የፍየል ልጅ እንጂ ቂል አልምሰልህ» አለ ዲማ። ተኩላውም ተስፋ ቆርጦ ሔደ። ዲማም ድምፁን ከፍ አድርጐ «ሚኢኢ! ሚኢኢ!» አለ። ጌታው ድምፁን ሰምቶ ደረሰለት።

እቴዋ ድንቡሎ

በድሮ ዘመን እቴዋ ድንቡሎ የሚባሉ አንዲት አሮጊት ይኖሩ ነበር። እቴዋ ድንቡሎ በጐች ብቻ እያረቡ ለብቻቸው ይኖሩ ነበር። የእቴዋ ድንቡሎ በጐች እየተዋለዱ ስለተበራከቱ ሁሉንም መጠበቅ፤ ማስወጣት ማስገባት አቃታቸው።

አንድ ቀን እቴዋ ድንቡሎ ከሥራ ብዛት የተነሣ ደከማቸው። በጐቻቸው በየቦታው ተበታተኑባቸው። በጣም ተቸገሩና፥

'በጐቼን የሚጠብቅልኝ አንድ እረኛ እፈልጋለሁ። ነገ ጠዋት እረኛ ፍለጋ መሔድ አለብኝ' አሉ ለራሳቸው።

በማግሥቱ እቴዋ ድንቡሎ ጉሮኖ ውስጥ በጐቻቸው ላይ ዘግተው እረኛ ፍለጋ መንገድ ጀመሩ። ጥቂት እንደ ተጓዙ አንድ ጅብ አገኙ።

ጅቡ እቴዋ ድንቡሎን አየና፥

«እንደ ምን አደሩ እማማ? በጠዋት ወዴት ይሔዳሉ?» አላቸው በትሕትና።

«በጐቼን የሚያግድልኝ እረኛ ፍለጋ ነው የምሔደው» አሉ እቴዋ ድንቡሎ።

«እኔ የበጐችዎ እረኛ መሆን እፈልጋለሁ፤ እንዲያውም ጥሩ እረኛ ነኝ!» አለ ጅቡ።

«እንደ እኔ ለበጐቼ ደግ ትሆንላቸዋለህ? በትሕትና ታናግራቸዋለህ? አትሰድባቸውም፤ አትመታቸውም?» ብለው እቴዋ ድንቡሎ ጠየቁት።

«ልክ እንደ እርስዎ ደግ እሆንላቸዋለሁ። በትሕትናም አናግራቸዋለሁ። በጭራሽ አልሰድባቸውም፤ አልመታቸውምም» አለ ጅቡ።

«ለመሆኑ እንዴት ብለህ ነው የምታናግራቸው?» ሲሉ ጠየቁ።

«አው! አው! እያልኩ አናግራቸዋለሁ» አለና ጅቡ ድምፁን ዝቅ አድርጐ አሰማቸው።

የጅቡ ድምፅ ለእቴዋ ድንቡሎ አልተስማማቸውም። ለእረኝነትም አልፈለጉትም።

«አይሆንም! አይሆንም!» አሉና እቴዋ ድንቡሎ «በእንዲህ ዓይነት ድምፅ በጐቼን ካናገርካቸው ታስበረግግብኛለህ፤ ደንብረው ይጠፉብኛል፤ አልፈልግህም!» አሉና መንገዳቸውን ቀጠሉ።

እቴዋ ድንቡሎ ጥቂት ከሔዱ በኋላ ከአንድ ተኩላ ጋር ተገናኙ።

ተኩላው እቴዋ ድንቡሎን ሲያይ

«እንደ ምን አደሩ እማማ?» አለ በትሕትና።

«አንተስ እንደ ምን አደርክ?» አሉ እቴዋ ድንቡሎ።

«ወዴት ይሔዳሉ?» አለ ተኩላው።

«በጐቼን የሚያግድልኝ እረኛ ፍለጋ ነው የምሔደው» አሉ።

«እኔ የበጐችዎ እረኛ ልሁንልዎ፤ ከበጐች ጋር የመዋል ልምድ አለኝ» አለ ተኩላው፥ የበጎች ጠር መሆኑን ልቦናው እያወቀው።

«እንደ እኔ ደግ ትሆንላቸዋለህ? በትሕትና ታናግራቸዋለህ?» ሲሉ እቴዋ ድንቡሎ ጠየቁት።

«እንዴታ! እንደ ርስዎ ደግ እሆንላቸዋለሁ። በትሕትናም አናግራቸዋለሁ። እንዲያውም እንዴት እንደማናግራቸው በድምፄ ላሰማዎት» አለ ተኩላው።

«እስቲ አሰማኝ?» አሉ እቴዋ ድንቡሎ።

«ውው! ውው! ውው!» አለና ተኩላው ድምፁን አሰማቸው።

እቴዋ ድንቡሎ በተኩላው አጯጯህ አልተደሰቱም፤ ለእረኝነትም እንደማይፈልጉት ነገሩት።

«አትሆንም! ለእረኝነት አትበቃም! ድምፅህ እንዲህ ዓይነት ከሆነ በጐቼን ታስደነብርብኛለህ። በርግገው ጫካ ይገቡብኛል። አውሬውም ይበላቸዋል አልፈልግህም!» አሉና እቴዋ ድንቡሎ መንገዳቸውን ቀጠሉ።

እቴዋ ድንቡሎ ጥቂት እልፍ እንዳሉ ከአንድ ቀበሮ ጋር ተገናኙ።

«እንደ ምን አደሩ እማማ? በእዚህ ብሩህ ቀን ወዴት እየሔዱ ነው?» ሲል ቀበሮው በትሕትና ጠየቃቸው።

«በጐቼን የሚያግድልኝ እረኛ ፍለጋ በመሔድ ላይ ነኝ» አሉ እቴዋ ድንቡሎ።

«እኔ የበጐችዎ እረኛ እንድሆን ፈቃድዎን እጠይቃለሁ። ከዚህ ቀደም ብዙ በጐች ጠብቄአለሁ። በጣም ጐበዝ እረኛ ነኝ» አለ ቀበሮው ጅራቱን እያወዛወዘ። ቀበሮም እንደ ተኩላ የበጐች ጠር ነው።

«መልካም! እንደ እኔ ለበጐቼ ደግ ትሆንላቸዋለህ? በትሕትና ታናግራቸዋለሁ?» በማለት እቴዋ ድንቡሎ ጠየቁ።

«ግድ የለዎትም፤ አይጨነቁ፤ በትሕትና አናግራቸዋለሁ። እኔ እንዲያውም በተፈጥሮዬ ትሑት ነኝ። ጥሩ እረኛ መሆን እችላለሁ። ከእኔ የተሻለ እረኛ አያገኙም!» አለ ቀበሮው ጅራቱን እየነሰነሰ።

«እስቲ ለማንኛውም ድምፅህን አሰማኝ? ድምፁ ጥሩ የሆነ የማይቆጣ፣ የማይሳደብ፤ መልካም እረኛ ሊሆን ይችላል» አሉ እቴዋ ድንቡሎ።

«በጠየቁኝ መሠረት ድምፄን ላሰማዎ። በጐችን ስለምወድ እንዲህ እያልኩ አናግራቸዋለሁ። ኦው! ኦው! ኦው!» እያልኩ» አለና ቀበሮው ድምፁን አለስልሶ አሰማቸው።

እቴዋ ድንቡሎም በቀበሮው ድምፅ ተስማሙ። እረኛ በማግኘታቸውም ደስ አላቸው።

«አዎን! አንተ በትሕትና መናገር ትችላለሁ። የበጐቼ እረኛ ትሆናለህና ተከተለኝ» አሉና እቴዋ ድንቡሎ ፈቃደኝነታቸውን ገለጡ።

እቴዋ ድንቡሎ ቀበሮውን አስከትለው በጐቻቸው ወደ ታጐሩበት ጉሮኖ ወሰዱት። ቀበሮውም የበጐች እረኝነት ተግባር ወዲያው ቀጠለ።

ቀበሮው የእቴዋ ድንቡሎ በጐች እረኛ ሆነ። ለሁለት ቀን ያህል በጐቹን በጥንቃቄ ጠበቃቸው ትሑትና ደግ ሆነላቸው። እቴዋ ድንቡሎም አመሰገኑ።

በሦስተኛው ቀን፥ እረኛው ቀበሮ ከሚያግዳቸው በጐች መኻል አንድ ትልቅ ሙክት በግ ጠፋ። እቴዋ ድንቡሎ ደነገጡና፥

«ትልቁ በግ የት ደረሰ? ማን ወሰደው?» ብለው እረኛውን ቀበሮ ጠየቁት።

«እኔ ሳላይ አንድ ተኩላ መጥቶ ነበር፤ ትልቁን በግ የበላው ተኩላው ነው» አለ ቀበሮው።

በአራተኛው ቀን አንድ ሌላ በግ ከበጐቹ መኻል ጠፋ። እቴዋ ድንቡሎ አሁንም ደነገጡና፥

«አንተ! ዛሬ ደግሞ ሌላው በጌ የት ጠፋ?» ሲሉ አጥብቀው ጠየቁት። በሁለት በጐቻቸው መጥፋት ተናደዋል።

«እኔ ሳላይ ነብር መጥቶ ነበር። በግዎን የበላው ነብሩ ነው» አለ ቀበሮው።

እቴዋ ድንቡሎ በበጐቻቸው መበላት በጣም አዘኑ። በጐቻቸውን ማን እንደበላባቸው ጠርጥረዋል። ቢሆንም በዐይናቸው ስላላዩ መናገር አልፈለጉም።

በአምስተኛው ቀን እቴዋ ድንቡሎ ለቀበሮው እረኛቸው ወተት በማሰሮ ወሰዱለት። አጅሬ ቀበሮ አንዷን በግ አጋድሞ ሲበላ ድንገት ደረሱበት። በጐቻቸውን የበላባቸው እረኛው ቀበሮ እንደሆነ አረጋገጡ። በቀበሮው ተንኮል እጅግ በጣም ተናደውና ተቆጭተው፥

«አንተ እርጉም ቀበሮ! በጐቼን አንተው ራስህ በልተህ ጨረስካቸው አይደለም!» አሉና ጩኸታቸውን ለቀቁት።

እቴዋ ድንቡሎ ጩኸታቸውን ሲለቁ ቀበሮው እግሬ አውጪኝ ብሎ ፈረጠጠ። እቴዋ ድንቡሎም ተናድደው ማሰሮውን ከነወተት ወረወሩበት። ማሰሮው ከነወተቱ ቀበሮው ወገብ ላይ ሲያርፍ ወተቱ ጭራው ላይ ተደፋ።

'ቀበሮዎች ሁሉ ጭራቸው ነጭ የሆነው የእዚያን ጊዜ የሠሩትን ተንኮል ለማሳወቅ ነው' እየተባለ በተረት ይነገራል። ቀበሮው በተንኮል የእቴዋ ድንቡሎን በጐች ቢበላም በክፉ ድርጊቱ ግን ተጋለጠ።

ቡቺ- ቡቺሊት

አንድ ቀን ተኩላ በጣም ተራበ። ቀኑን በሙሉ ምግብ ባለማግኘቱ ተበሳጨ። ዲማ የተባለ የፍየል ግልገል ይዞ ሊበላ ፈልጐ ነበር። የፍየል ግልገሉ ብልህ ስለሆነ ሊያዝለት አልቻለም። ዲማ ከቋጥኞች ጫፍ በመውጣቱ ተኩላው ሐሳቡ ሳይሳከለት ቀረ።

ዛሬ ተኩላው ረኃብ በረታበት። ከቦታ ቦታ ሲዘዋወር የሚበላ ሊያገኝ አልቻለም። ተኩላው በሔደበት ቦታ ሁሉ የብልሁ ፍየል ግልገል ድርጊት ትውስ ይለው ነበር።

ተኩላው ወደ አንድ መንደር ተጠጋ። እንደ አጋጣሚ አንድ ቡቺ- ቡቺሊት የተባለች የውሻ ቡችላ ከርቀት አየ። ተኩላው በጣም ጐመጀ።

«ኦው! ኦው!» አለና ቀስ ብሎ ወደ ቡቺ- ቡቺሊት መንደር ተጠጋ።

'በጣም እርቦኛል ለራቴ የምፈልገው የዚህች ዓይነት ቡችላ ነው። በሩጫና በዝላይ እደርስባታለሁ። አንገቷን አንቄ እቦጫጭቃታለሁ' አሉ ተኩላው በዝግታ።

ቡቺ- ቡቺሊት ተኩላውን አስቀድማ አይታው ነበርና ሩጫዋን ለቀቀች። አያ ተኩላም ፍጥነቱም ጨምሮ ይሮጥ ጀመር። ተኩላው በሩጫና በዝላይ ቡቺ- ቡቺሊት ላይ ደረሰባት። የቡቺ- ቡቺሊትን ማጅራትም ጨምድዶ ያዘ።

ቡቺ- ቡቺሊትም ተኩላው ስለ ያዛት አልደነገጠችም። አንድ የቤታቸው ለማዳ ውሻ ሲቀልድ እንደ ያዛት አስመስላ፥

«እባክህን ቦቢ አትቀልድ! እኔ ጨዋታ አልፈልግም፤ ልቀቀኝና ልሒድበት። እንዲህ ዓይነት ጨዋታ ደስ አይለኝም» አለች ቡቺ- ቡቺሊት ተኩላ የያዛት መሆኑን ያላወቀች መስላ። ተኩላው በቡቺ- ቡቺሊት አነጋገር በጣም ተገረመ። ተኩላ እንደ ያዛት አለማወቋን ተረዳ።

«ጨዋታ! የምን ጨዋታ! ጨዋታ አይምሰልሽ ቡቺሊት። እንክት አድርጌ ልበላሽ ነው እንጂ ጨዋታ አይደለም!» አለ ተኩላው በቡቺ- ቡቺሊት ሞኝነት ተደንቆ።

ቡቺ- ቡቺሊት አሁንም አልደነገጠችም። አንድ ብልሃት ወዲያው አገኘች።

«ልትበላኝ ነው እንዴ! ጨክነህ ልትበላኝ? ዛሬ ባትበላኝ ይሻልሃል። አሁን እኔ ቀጭንና ትንሽ ቡችላ ነኝ፤ ይልቅስ የዛሬ ሳምንት ብትመለስ ይሻላል» አለች ንግግሯን ቀጥላ፥

«የዛሬ ሳምንት በጣም እወፍራለሁ። ጌታዬ ደግ ሰው ናቸው። አንድ ድኩላ አድነው እንደሚያበሉኝ ነግረውኛል። እስከ ዛሬ ሳምንት የምትጠብቀኝ ከሆነ፤ የድኩላ ሥጋ በልቼ እኔም በጣም እወፍራለሁ» አለች ተኩላውን እየተመለከተች።

«የዛሬ ሳምንት ጥሩ ምግብ ልሆንህ እችላለሁ። እዚህ ማማው ሥር ጠብቀኝ፤ እኛ ውሾች ታማኞች ነን መዋሸት አናውቅም!» አለች ቡቺ- ቡቺሊት።

ተኩላው በቡቺ- ቡቺሊት ሐሳብ ተስማማ። ሳምንት ከወፈረች በኋላ ሊበላት ፈለገና፥

«እውነትሽን ነው። ዛሬ ከሲታና ትንሽ ቡችላ ነሽ። አሁን አንቺን መብላት ምንም አይጠቅመኝም። የዛሬ ሳምንት ተመልሼ እመጣለሁ። አንቺም የድኩላውን ሥጋ በደንብ ተመገቢ። ያኔ ታድግያለሽ፤ ትወፍሪያለሽ፤ እኔ የዛሬ ሳምንት ስመለስ እዚህ ማማው አጠገብ እንድትጠብቂኝ» አላት ቡቺሊትም ሊያግባባት ፈልጐም፥

«አዎን! እውነትሽን ነው። ውሾች ከሰው ልጆች ጋር ስለምትኖሩ ውሸት አትናገሩም፤ በተለይ አንቺ ቡችላ ስለሆንሽ ምንም ውሸት አታውቂም!» አለ ተኩላው ቡቺ- ቡቺሊትን ከለቀቀ በኋላ።

በሳምንቱ ተኩላው ወደ ቡቺ- ቡቺሊት መንደር መጣ። ቡቺሊት ከማማው ላይ በመሰላል ወጥታ ተኝታለች።

ተኩላው ወደ ማማው ሲጠጋ ቡቺ- ቡቺሊት ቁልቁል ተመለከተችው። ተኩላው በቀጠሮ መሠረት ቡቺ- ቡቺሊትን ማማው ሥር ተኝቶ ይጠብቃት ጀመር። ቡቺ- ቡቺሊት ብቅ ሳትል ቀረች። ተኩላውም ቡቺ- ቡቺሊት በአካባቢው የሌለች መስሎት፥

'ቡቺሊት! እባክሽን ብቅ በዪ! ዛሬ መወፈርሽና ማደግሽ ይታየኛል። እባክሽን አንዴ ነይልኝ። በጣም እንደ ራበኝ ማን በነገረሽ? በመጣችና ዋጥ ዋጥ ባደረግኋት!' አለ።

ቡቺ- ቡቺሊት የተኩላውን ንግግር በሙሉ ሰማች። እሷም ሐሳቧን ልትነግረው ፈለገች። አንገቷን ዝቅ አደረገችና፥

«በእርግጥ ካለፈው ሳምንት ዛሬ አድጌአለሁ፤ አሁን በደንብ ወፍሬአለሁ፤ በተላይ ካለፈው ሳምንት ይበልጥ ዛሬ ለራሴ ዐውቄአለሁ።»

«ይገርምሃል! የማማውን መሰላል ጌታዬ ለሥራ ወስደውታል። አንተም ማማው ላይ መውጣት በፍፁም አትችልም። እኔም ከማማው ላይ ጌታዬ ካልመጡ አልወርድም።

«እኔ ቡቺሊት በምንም ዓይነት ለተራበ ተኩላ ምግብ አልሆንም። እንግዲህ እኔን ለመብላት በመጀመሪያ እኔን መያዝ አለብህ። የዛሬ ሳምንት ቀረ እኔን ይዞ መብላት! አያ ተኩላ! እኔ ቡቺሊት ከእንግዲህ የምሞኝልህ መሰለህ? ሞኙ አንተ ሳምንት የለቀቅኸኝ። ጌታዬ ራሴን ከተኩላ እንዳድን ብዙ አስተምሮኛል!» አለችው ቡቺ- ቡቺሊት።

አጉል ቀልድ

በድሮ ዘመን ጥቂት በጐች የነበሩት አንድ ሰው ነበር። ይህ ሰው ማሙሻ የተባለ ልጅ ነበረው። አባት ማሙሻ በጐቹን እንዲያግድለት ወደ መስክ ከመስደዱ በፊት ጠቃሚ ምክር ሰጠው።

«ልጄ ማሙሽ! እኒህን ጥቂት በጐቼን ደህና አድርገህ ጠብቃቸው፤ ሀብቶቼ እነርሱ ብቻ ናቸው፤ አንተን ማሳደጊያ ሌላ ንብረት የለኝም» አለው።

ማሙሻ በጐቹን ሊያሠማራ ሲሰናዳ አባቱ «ልጄ ማሙሻ ደህና አድርገህ አዳምጠኝ። በጐቼን የምታግዳቸው መስክ ላይ ነው፤ ቢሆንም ከመስኩ አጠገብ ጫካ አለ። ምናልባት ተኩላ ቢመጣብህ 'ተኩላ! ተኩላ! መጣ' እያልክ ድምፅሕን ከፍ አድርገህ ተጣራ። በመስኩ አካባቢ ገበሬዎች ያርሳሉ። ጥሪህን ሰምተው ወዲያው ለእርዳታ ይደርሱልሃል» አለና ማሙሻን አስጠነቀቀው.

ማሙሻ ለብዙ ቀናት በጐቹን በደንብ አገዳቸው። የሚያጫውተው አንድ ጓደኛ አጠገቡ ስለ አልነበረ በብቸኝነቱ ግን በጣም ያዝን ነበር። እንደ ሌሎቹ መጫወት ይፈልጋል።

አንድ ቀን ማሙሻ ቀልድና ጨዋታ አማረው። በመስኩ አካባቢ ወደሚገኙት ገበሬዎች ዘንድ ሮጦ ሔደ። ድምፁን ከፍ አደረገና፥

«ተኩላ! ተኩላ! መጣ!» ብሎ ጮኸ።

ገበሬዎቹም 'ተኩላውን' ለማባረርና ማሙሻን ለመርዳት እርሻቸውን ትተው ወደ በጐቹ ሮጡ።

ገበሬዎቹ እበጐቹ አጠገብ ደርሰው ተመለከቱና፥

«ተኩላው የት አለ?» ብለው ማሙሻን ጠየቁት። እሱም ሣቅ እያለ፥

«አይ! ምንም ተኩላ አልመጣም። እኔ እንዲያው ብቻዬን ስለሆንኩ እንድታጫውቱን ብዬ ስቀልድ ነው» አለ።

ማሙሻ ስለ ጨዋታው አሰበ እንጂ ገበሬዎቹን ሥራ ማስፈታቱን አላወቀም። እነርሱም ቅር እያላቸው ወደ ሥራቸው ተመለሱ። የማሙሻን ቀልድ አልወደዱም።

በማግሥቱ ማሙሻ እንደገና ጩኸቱን አሰማ።

«ተኩላ! ተኩላ! መጣ!» አለ ድምፁን ከፍ አድርጐ።

ገበሬዎቹም እርሻቸውን ትተው ማሙሻን ሊረዱ ሮጠው ደረሱለት። አካባቢውን ተመለከቱና፥

«የት አለ ተኩላው!» ብለው ጠየቁት።

ዛሬም ማሙሻ ሣቅ እያለ፥

«ተኩላው አልመጣም። እኔኮ ለቀልድ ብዬ ነው»

ገበሬዎቹ ሁለት ቀን ሥራቸውን ፈቱ። ጊዜአቸውን በማባከኑ አዘኑ። ማሙሻ የሥራን ጥቅም ባለማወቁ ተበሳጩ። 

በሦተኛው ቀን በእርግጥ ተኩላ መጣ። ማሙሻ ፈራና እንደ በፊቱ ገበሬዎቹ ዘንድ ሮጠ። ድምፁን ከፍ አድርጐ፥

«እርዱኝ! እርዱኝ እባካችሁ! ተኩላው መጥቷል! እንዲያውም በጐቼን እየበላብኝ ነው» እያለ ጮኸ።

«አይዞህ ማሙሻ! አትፍራ! ምንም ተኩላ የለም» አሉና ሣቁበት። በተለይ አንዱ ገበሬ የማሙሻ ቀልድ ትዝ አለውና፥

«ማሙሻ እንደ ልማዱ ሊቀልድብን ፈልጐ ነው። የውሸቱን ነው የሚጮኸው፤ የቀልዱን ነው የሚያልቀሰው» አሉና ሁሉም ዝም ብለው ሥራቸውን ቀጠሉ።

ማሙሻ ደጋግሞ ተጣራ። ገበሬዎቹ ግን ሊደርሱለት አልፈለጉም። ማሙሻ ምን ያድርግ?

አሁንም ማሙሻ ደጋግሞ ይጮኽ፣ ያለቅስ ጀመር። ከወዲያ ወዲህ ዕርዳታ ፈልጐ ተሯሯጠ። ወደ ገበሬዎቹም ተጠጋና፥

«ዛሬ የቀልዴን አይደለም! የምሬን ነው እባካችሁ ኑልኝ፤ ድረሱልኝ!! ተኩላው በጐቼን ፈጃቸው። እኛ ብዙ በጐች የሉንም፤ አባቴ ይቆጣኛል» እያለ ማሙሻ ያለቅስ ጀመር።

ገበሬዎቹ ቀና ብለው ማሙሻን አዩ። በእርግጥ ያለቅሳል፤ ይጮኻል። እነርሱ ግን ከዚህ ቀደም ሁለቴ እንዳሞኛቸውና ሥራ እንዳስፈታቸው አስታውሱ።

«አንተ ማሙሻ! ለምን ታሾፍብናለህ? ከአንተ ጋር ለመቀለድ ሥራችንን ፈትተን አንመጣም። በሥራ ጊዜአችን አትቀልድ!» አሉና ገበሬዎቹ እርሻቸውን ቀጠሉ።

ማሙሻ የሚደርስለት ሰው አላገኘም። ተኩላው አንድ በግ በልቶ ሁለቱን ገደላቸው።

ማሙሻ ጨዋታ ፈልጎ ሲቀልድ በጐቹን አስፈጃቸው። የአባቱንም ምክርና ማስጠንቀቂያ ሳይፈጽም ቀረ። በጣም እያዘነ ወደ ቤቱ ተመለሰ። ማሙሻም ስለደረሰበት ችግርን ስለበጐቹ መበላት ለአባቱ ነገረው። አባቱም በጣም አዘነ። መከረው እንጂ አልተቆጣውም።

«ልጄ ሆይ ከእንግዲህ ከስሕተትህ ተማር። የዛሬው ጥፋትህ ለዘወትር ትምህርት ይሁንህ። በአጉል ቀልድ ብዙ ስሕተት ሊፈጸም እንደሚችል ተረዳ» በማለት መከረው።

መልካም ጥረት

በአንድ ወቅት አንድ ሻሺ የሚባል ደስተኛ ጥንቸል ይኖር ነበር። ሻሺ በሚኖርበት መንደር በደስተኛነቱ ይታወቃል። በየሜዳው በየሥሩ መጫወት ይወዳል። ከመንደሩ እንስሳት ጋር ይፈነጫል። ሻሺ ሁሉንም እንስሳት ይወዳቸዋል። እነርሱም ይወዱታል።

ሻሺ ተምትም የተባለውን ፈረስ ተጠጋና፥

«ወዳጄ ተምትም! ደስተኛ መሆን እንዴት ጥሩ መሰለህ? እኔ ዘወትር መደሰት እወዳለሁ።»

ተምትም ወዳ ሻሺ አጐነበሰና፥

«እኔም ደስተኛ ነኝ ደስተኛ መሆን ጥሩ ነው። ደስተኛ ስትሆን ግን ራስክን እየጠበቅህ መሆን አለበት፣ ከደስታ ጋር ጥንቃቄ ያስፈልጋል። ደስተኛ ስትሆን ራስክን የምትረሳበት ጊዜ እኮ አለ። ለመሆኑ ጓደኞች አሉህ ራሳቸውንም አንተንም ከችግር ማዳን የሚችሉ ናቸው?» አለና ተምትም ሻሺን ጠየቀው።

«አዎን! ብዙ ጓደኞች አሉኝ ነገር ግን ራሳቸውንም ሆነ እኔን ከችግር ማዳናቸውን አላውቅም» አለ ሻሺ።

«መልካም! ብዙ ጓደኞች ማፍራት ጥሩ ነው። ራስን ከችግር ማዳን ግን ብልህነት ነው» አለና ተምትም ደስተኛውን ሻሺ መከረው። ሻሺም ጓደኞቹን ሁሉ በሐሳቡ አስታወሰ። ግን ደስተኛ መሆኑንም ቀጠለበት።

ሻሺና ተምትም ከተወያዩ በኋላ ተለያዩ። ሻሺ ጥቂት እልፍ እንዳለ የአዳኝ ውሾች ጩኸት ሰማ። አዳኝ ውሾች ሻሺ የት እንዳለ ያውቃሉ። ውሾቹ ወደ ሻሺ ይሮጡ ጀመር።

ሻሺ የአዳኝ ውሾችን ድምፅ ሲሰማ ወደ ተምትም ፈጥኖ ተመለሰና፥

«ስማ ወዳጄ ተምትም! አዳኝ ውሾች እኔን ነው የሚፈልጉት። እባክህ ጀርባህ ላይ ዘልዬ ልውጣና ከአዳኝ ውሾቹ አድነኝ» አለ ሻሺ።

ተምትም በሻሺ ሐሳብ አልተስማማም። ራሱን በእምቢታ ነቀነቀ። ጭራውን ነሰነሰ። በፊት እግሮቹ መሬቱን መታና፥

«በምንም ዓይነት በጀርባዬ ላይ ልሸከምህ አልችልም። አንተ ቀልድና ጨዋታ ታበዛለህ። የጀርባየን ቁስል ትነካብኛለህ። እንኳን ለእኔ ለራስህ አታስብም። በእዚህም ላይ ሳር በመጋጥ ላይ ስለሆንኩኝ ከእዚህ ቦታ መሔድ አልፈልግም፤ ይልቅስ ሒድና ላሜ ቦራን ጠይቃት» አለና ተምትም ሣር መንጨቱን ቀጠለ።

ሻሺ ሕይወቱን ለማዳን ብዙ ከሮጠ በኋላ ላሜ ቦራን አገኛት። ላሜ ቦራ ሣሯን ግጣ ተጋድማለች። ሻሺ ወዳ ላሜ ቦራ ተጠጋና፥

«ላሜ ቦራ! እባክሽን ሕይወቴን አድኚኝ፤ እባክሺን እርጂኝ! አዳኝ ውሾች እያባረሩኝ ነው» አለ ትንፋሹን ቁርጥ ቁርጥ እያደረገ።

«እኔ እንዴት ላድንህ እችላለሁ?» ስትል ጠየቀች ላሜ ቦራ።

«ረዣዥም ቀንዶች አሉሽ። በእኒህ ረዣዥም ቀንዶችሽ ውሾቹን አባሪያቸው» አለ ሻሺ።

ላሜ ቦራም ጥቂት ካሰበች በኋላ በጥያቄው ልትስማማ አልፈለገችም። የራሷ አስቸኳይ ጉዳይ እንዳለባትም ገለጸችለት።

«በጣም አዝናለሁ ሻሺ! ዛሬ ልረዳህ አልችልም። በጠራራው ፀሐይ ብዙ ሣር ስበላ ቆየሁ። አሁን ጊዜ ሳላጠፋ፤ ሣሩን በጉሮሮዬ በኩል ወደ አፌ እያመጣሁ ማመንዠክ አለብኝ። እና ላሞች ስንተኛም ሥራ ይበዛብናል። ሰዎች ችግራችንን አያውቁልንም፤ አንተም አልተረዳህልኝም፤ እስቲ ሒድና ያንን ወጠጤ ፍየል ጠይቀው» አለች።

ሻሺ የሚረዳው በማጣቱ አዘነ። ምናልባት ቢረዳኝ ብሎ ወደ ወጠጤው ፍየል ሩጫውን ቀጠለ። ወጠጤው ፍየል ዘንድ እንደደረሰም፥

«ጓደኛዬ! አዳኝ ውሾች እያሳደዱኝ ነው፤ እባክህን በጀርባህ እዘለኝና አንድ ቦታ ወስደህ ደብቀኝ» አለ ሻሺ ወጠጤውን ፍየል ቀና ብሎ እያየ።

ወጠጤው ፍየል የሻሺን ልመና ከሰማ በኋላ፥

«በጀርባዬ ስሸከምህ ረዣዥምና ሹል ቀንዶቼ ይወጉሃል። ከተወጋህ በኋላ ሰበብ ትሆንብኛለህ። አንተን ልረዳ ብዬ እኔ ችግር ላይ አልወድቅም። አዝናለሁ። ሒድና በጌ-በጊቱን ጠይቃት። እንደ እኔ ሹልና ረዣዥም ቀንዶች የላትም። እርሷ ልትረዳህ ትችላለች» አለና ወጠጤው ፍየል ሻሺን ለመርዳት አለመፈለጉን በምክንያት ገለጠለት።

ሻሺ ተስፋ ቢቆርጥም ለመጨረሻ ጊዜ በጌ-በጊቱን ዕርዳታ ለመጠየቅ ሮጠ። በጌ-በጊቱ ግልገሏን ታጠባ ነበር። ሻሺ በጌ-በጊቱን እንድትረዳው ጠየቃት.

«በጌ-በጊቱ! እባክሽን ከአዳኝ ውሾች አድኚኝ። ተምተምን ላሜ ቦራንና ወጠጤውን ፍየል ጠየኳቸው። ሁሉም የየራሳቸውን ምክንያት ሰጡኝ። ሕይወቴን ሊያድኑ ፈቃደኛ አልሆኑም። አንዳቸውም እንኳን...>> ብሎ ንግግሩን ሳይጨርስ በጌ-በጊቱ ተቆጣችና፥

«ምን ማለትህ ነው? አየህ! ግልገሌ ቀኑን ሙሉ ሳይጠባ ነው የዋለው። እኔ አንተን ስረዳ ውሾቹ ግልገሏን ሊበሉት ይችላሉ። እኔንም አይምሩኝም። እኔ ለግልገሌና ለራሴ ያልበቃሁ እንዴት አንተን ላድን እችላለሁ?» አለችና በጌ-በጊቱ ጮኸችበት።

ደስተኛ የነበረው ሻሺ ዛሬ በጣም አዘነ። ዘወትር በደስታ ብቻ ያሳለፋቸው ቀናት ትዝ አሉት። የሚረዳው በማጣቱ ተጨነቀ። አዳኝ ውሾች ከአደፈጡበት ወጥተው ወደ ሻሺ ይሮጡ ጀመር። ሻሺ እየሮጠ ያስብ ጀመር። በጣም ጥሩ ሐሳብ ድንገት መጣለት።

«ጓደኞቼን አልቀየማቸውም። ሁሉም የየራሱ ሥራና ምክንያት አለው። እኔው ራሴ ሕይወቴን ማዳን አለብኝ። የሩጫዬን ፍጥነት ጨምሬ መፈትለክ አለብኝ!» አለና ሻሺ ገሠገሠ።

ከአንድ ኮረብታ ሥር ሲደርስ እንደ አጋጣሚ ጉድጓድ አገኘ። ሻሺ ሳያመነታ በዘዴ ጠባቡ ጉድጓድ ውስጥ ገባ። አዳኞቹ ውሾች ትላልቆች ነበሩና ጉድጓድ ውስጥ ሊገቡ አልቻሉም።

ሻሺ የራሱን ሕይወት በዘዴ እንዳዳነ አረጋገጠ። ትንፋሹ መለስ አለለት። ለወደፊቱም ራሱን ከችግር ማዳን እንዳለበት ትምህርት አገኘ።

«እኔስ ከችግር የሚያድኑኝ ብዙ ጓደኞች አሉኝ ብዬ ነበር። በእርግጥ ሁሉም ጓደኞቼ ናቸው። ግን አንዳቸውም እንኳ ከአዳኝ ውሾች ሊያድኑኝ አልቻሉም ሁሉም የየራሳቸው በቂ ምክንያት እንዳላቸው ስለተረዳሁ አልቀየማቸውም። ማንም ከጣረ ራሱን ከችግር ያድናል። ለመልካም ውጤትም ሊደርስ ይችላል። ተስፋ ብቆርጥ ወይ በጓደኞቼ ተማምኜ ዝም ብል ኖሮ ይኼኔ እነዚያ አዳኝ ውሾች በልተውኝ ነበር ኮ!» አለና ሻሺ ጥንቸው ወደ መኖሪያው ለመሔድ የአዳኝ ውሾችን መራቅ በትዕግሥት ይጠባበቅ ጀመር።

ውድድር

አንድ ቡቡ የተባለ ጥንቸው በገጠር የእርሻ ቦታ ይኖር ነበር። ቡቡ ከእንስሳቱ ሁሉ በሩጫ የሚደርስበት አልነበረም። እርሱም ዘወትር በሩጫ ዘዴውና በፍጥነቱ ይመካል። በሰማይ ከሚበሩ ወፎች በስተቀር፤ ሌላ እንስሳ እንደማይቀድመው በማወቁ በራሱ ይተማመናል።

'ማን እንደኔ ሯጭ አለ?' እያለ ዘወትር ይፎክራል።

አንድ ቀን ቡቡ የአበባ ጐመን መብላት ፈለገ። የአበባ ጐመን የሚገኘው ከሌላ የእርሻ ቦታ ነበር። ቡቡ ከመኝታው ተነሣራና ረዣዥም ጆሮዎቹን አራገበ።

'ዛሬ የአበባ ጐመን መብላት አለብኝ፤ እኔኮ የአበባ ጐመን በጣም እወዳለሁ' አለ ቡቡ ለራሱ።

ቡቡ ወደ አበባ ጐመኑ ሥፍራ መንገድ እንደ ጀመረ፥

'የአበባ ጐመኑ ጥሩ ዓይነት ከሆነ አምጥቼ እንበላለን' አለና ቡቡ ጉዳዩ ለሚስቱ ከነገራት በኋላ ጉዞውን ቀጠለ። ጥቂት እልፍ እንዳለ አንድ ምንጭ አጠገብ ደረሰ። ንጹሕ ውሃ በማግኘቱ ደስ አለው።

'ኦ! ውሃ ጠምቶኛል። ትንሽ ልንጐጭ፤ ወድያውም ዕረፍት ማድረግ ይኖርብኛል። የአበባ ጐመኑ ሥፍራ ራቅ ይላል' አለና ከውሃው ጠጣ። ዕረፍቱንም ጨረሰ።

ቀና ብሎ መንገዱን ሲመለከት ከምንጩ አጠገብ ሸምዴ የተባለውን ኤሊ አየው። ሸምዴ የተባለው ኤሊ ምንም ጐታታ ቢመስልም ተስፋ የማይቆርጥ በራሱ የሚተማመን እንደ ነበር ጓደኞቹ ያውቁለታምል ሸምዴ ቡቡን እንዳየ፥

«እንደምን አደርክ ወዳጄ ቡቡ! ለመሆኑ ወዴት ትሔዳለህ?» ሲል ጠየቀ።

ቡቡ ትንሽ ኮራ አለና፥

«እንደምን አደርክ ሸምዴ ሸመድማዴ! አበባ ጐመን ፍለጋ እሔዳለሁ። ጐመቱ ትላልቅ ከሆነ ጥቂቱን በልቼ የተቀረውን ይዤ እመለሳለሁ። ባለቤቴ ማሰሮ ጥዳ ውሃ አፍልታ ትጠብቀኛለች። ባለቤቴ ባለሙያ ነች። ጥሩ የጐመን ቅቅል ማብሰል ታውቅበታለች። አንተስ ወዴት ነው የምትሽመደመደው?» አለው በትምክህት።

« 'ወዴት ነው የምትሽመደመደው አልከኝ?' አልከኝ። እኔማ ወደ ፊቴ ለመሔድ በመዘጋጀት ላይ ነበርኩ። አንተም በፍጥነትህ እኔም እየተሽመደመድኩ ሁለታችንም ከፈለግነው ቦታ መድረሳችን አይቀርም!» አለ ሸምዴ።

«አይ! ስለ ፍጥነት እንኳ ባትናገር ይሻላል። ብቻ አንድ የተናገርከው ቁምነገር አለ። እኔም በአንድ ሰዓት አንተም በአንድ ዓመት ከፈለግነው ቦታ መድረሳችን የማይቀር ነው» አለ ቡቡ ሸምዴን በንቀት ዓይን እያየ።

ሸምዴ በቡቡ ንግግር አልተከፋም። የቡቡ ጉረኝነት ግን በጣም አሳዘነው። አንድ ሐሳብ መጣለትና፥

«እኔም ካንተ ጋር አበባ ጐመን ወደሚገኝበት ቦታ ብሔድ ምን አለበት?» አለ ሸምዴ በትህትና።

«አንተም ከእኔ ጋር ልትሔድ? ምን ማለትህ ነው? እንኳን ዛሬ ማታ ተነገ ወዲያም አትመለስ። እንዲያውም ዛሬ የምትደርስ አይመስለኝም» አለ ቡቡ በኩራት።

ቡቡ ሸምዴን ትክ ብሎ እያየ፥

«ይልቅ ልምከርህ እዚህ ሣር ቅጠልህን ብትለቃቅም ይሻልሃል። በመንገድ ልብህን እንዳታፈርጥ። አቅምህን አታውቅም መሰለኝ» አለ።

«አቅሜንማ አንተ አትነግረኝም፤ እኔ ዐውቀዋለሁ። እኔም እንዳንተ ጥሩ ምግብ ያምረኛል። ከፈለግሁ ደግሞ በራሴ እግርና ፍጥነት ደርሼ እበላለሁ። ምን ጐታታ ብንመስልም እኛ ኤሊዎች አንድ እምነት አለንኮ!» አለ ሸምዴ።

«ምን ዓይነት እምነት?» ቡቡ ጠየቀ።

«መልካም ምኞት ከጥረት ጋር እንላለን» አለ ሸምዴ።

«ችሎታ ሳይኖር ምኞት ዋጋ የለውም። ዋናው ግን በችሎታ መተማመን ነው» አለ ቡቡ በኵራት።

«ለችሎታው የራሴ ይበቃኛል፤ በአንተ ችሎታና በአንተ እግር አልኖርኩም» አለ ሸምዴ በቁጣ።

ቡቡም በሸምዴ የድፍረት አነጋገር ተናደደ። በንቀት ከተመለከተው በኋላ፥

«ከእኔ ጋር ለመሔድ ያቀረብከው ሐሳብ በጣም ደስ ይለኛል። እኔ ግን ካንተ ጋር ስሽመደመድ ጊዜዬን አላጠፋም። አየህ! አንተ አካሔድህን የምታውቅ አልመሰለኝም። ጐታታ በመሆንህ ታዘገየኛለህ። ሚስቴም ስለምትጠብቀኝ መሔድ አለብኝ» አለና መንገዱን ጀመረ።

ሸምዴ በጣም ተናደደና «'ታዘገየኛለህ' ነው ያልከው? አንተ ነህ ትዘገያለህ ብለህ የምትገምተው፤ እኔ ግን በራሴ እግሮች ለራሴ ፈጣን እንደሆንኩ ዐውቃለህ። እንዲያውም አሁን ካንተ ጋር በሩጫ ለመወዳደር ዝግጁ ነኝ!» አለ ሸምዴ።

«መልካም! ውድድር ከፈለግህ መቼስ ምን ይደረጋል? እኔም ካንተ ጋር ለመወዳደር ዝግጁ ነኝ። ለመሆኑ እስከ የት ድረስ ነው ውድድራችን?» አለ ቡቡ።

«ከፈለግህ እስከ አበባ ጐመኑ ድረስ መወዳደር እንችላለን» አለ ሸምዴ አንገቱን ወጣ አድርጐ።

«እስከ አበባ ጐመኑ ድረስ? አበድክ እንዴ! ሩቅ'ኮ ነው፤ መንገዱን አትችለውም» አለ ቡቡ ጆሮዎቹን አቁሞ።

«ግድ የለህም!» አለ ሸምዴ።

«እሺ! እንጀምራ!» አለ ቡቡ።

«ደስ ይለኛል!» አለ ሸምዴ።

«እንጀምር!  አንድ! ሁለት! ሦስት!» ብለው ሁለቱም በአንድነት ቆጠሩና የሩጫውን ውድድር ጀመሩ።

በአካባቢው የነበሩት ወፎችም ነገሩ ገርሟቸው «አይ አቅም አለማወቅ! ሸምዴ ቀበጠ ዛሬ!» እያሉ አፌዙበት።

ውድድሩ ተጀመረ፤ ቡቡ እንደ ነፋስ በረረ! ሸምዴ ግን ይህን ያህል አልተጨነቀም። በራሱ ችሎታ አረማመድና በተፈጥሮ ፍጥነቱ ውድድሩን ቀጠለ።

ቡቡ ብዙ ከራቀ በኋላ ቆም አለ። መለስ ቀለስ እያለ ሸምዴን በዓይኑ ፈለገ። ምስኪኑ ሸምዴ በአካባቢው አይታይም። የትና የት ወደ ኋላ ቀርቷል።

'እስከ ነገም እዚህ አይደርስ። ይኼ ሸመድማዳ የማይችለውን ውድድር ከእኔ ጋር ይጀምር! ለእርሱ ይህን ያህል መሮጤ መች አነሰኝ። አሁን ጥቂት ዕረፍት ማድረግ አለብኝ። ምናልባት ሸምዴ እዚህ ቢደርስ እንኳ በኮቴው ልሰማው እችላለሁ። አዎ ጥቂት ልረፍ' አለና ቡቡ ምቹ ለምለም ሣር ላይ ጋደም አለ።

ሸምዴ በራሱ ችሎታ በተፈጥሮ አረማመዱ ጉዞውን ቀጥሏል። ቡቡ ምቹው ሣር ላይ ጋደም እንዳለ ዕንቅልፍ ድንገት ይወስደዋል። ሸምዴ ግን ብዙ ከተራመደ በኋላ ቡቡ ከተኛበት ሥፍራ ይደርሳል። ሸምዴ በመገረም ተመለከተውና ምንም ድምፅ ሳያሰማ በጸጥታ ጉዞውን ቀጠለ። ቡቡ እንቅልፍ ስለ ወሰደው የሸምዴን ኮቴ አልሰማም።

ሸምዴ ጉዞውን ጨርሶ አበባ ጐመኑ ካለበት ቦታ ደረሰ!! አበባ ጐመኖቹን ሌሎች እንስሳት በልተዋቸዋል። ሁለት የአበባ ጐመኖች ብቻ ተርፈዋል።

'እንዴት ያምራሉ!!' አለና ሸምዴ አንዱን የአበባ ጐመን በላ። በጣም ስለጣፈጠው ሁለተኛውን መብላት ጀመረ። ከጠገባ በኋላ ጥቂት አስተረፈ በራሱ ችሎታ ቢጓዝም ከቡቡ ቀድሞ በመድረሱ ተገረመ።

'መልካም ምኞት ከጥረት ጋር «ኤሊም እንደ አቅሙ ከፈለገበት ቦታ ይደርሳል» አለች እናቴ እውነቷን ነው' አለና የተረፈውን የአበባ ጐመን ይዞ እሱም ዕረፍት ማድረጉን ቀጠለ።

ቡቡ ሣሩ ላይ ተመቻችቶ ተኝቷል። አሁን ከእንቅልፉ አልነቃም። የሸምዴን መቅደም ያዩ ወፎች ተገርመው ሲንጫጩ ቡቡን ከእንቅልፉ ቀሰቀሱት። እንቅልፍ ዓለም ገብቶ ብዙ ሰዓት መተኛቱ ታወቀው። ሸምዴን ቢፈልገው በአካባቢው አይታይም። ከተኛበት ሣር ላይ ተነሣና ጆሮዎቹን አራገበ። ትንሽ ተንጠራራ። ግራ ቀኙን ተመለከተና፥

'ድሮውንም እኔው ነኝ ጥፋተኛ። እንዴት ከሸምዴ ጋር እወዳደራለሁ። እስከ አሁን እዚህ አልደረሰም። እንዲያውም ከገመትኩት በላይ ጐታታ መሆን አለበት። እሱ እንደሆነ ነገም አይደርስ! ኤሊ አቅሙን አያውቅም ማለት ነው!' አለ፤

'እኔ ጉዞዬን ልቀጥል፤ የአበባ ጐመኔን ልቀነጣጥስና ወደ ቤቴ ልመለስ፤ እኔ ስመለስ ሸምዴ ሸምድማዴ ገና ወደ አበባ ጐመኑ ሥፍራ ሲጐተት አገኘዋለሁ። እርሱ አቅሙን የማያውቅ ፍጥረት ነው!' አለና ቡቡ እየተኩራራ በዝግታ ወደ አበባ ጐመኑ ሥፍራ ጉዞውን ቀጠለ።

ቡቡ በጥቂት ጊዜ ውስጥ  አበባ ጐመኑ ሥፍራ ደረሰ። ሸምዴን አበባ ጐመኑ ሥፍራ ሲያየው ደነገጠ!!

ሸምዴም አንገቱን ወጣ አደረገና ቡቡን ተመለከተው። ሸምዴ የቡቡ ሁኔታ አስገረመውና፥

«ምነው ዘገየህ ወዳጄ ቡቡ!» አለ በፈገግታ።

«እኔኮ አንተ የጠፋህ መስሎኝ ስፈልግህ ነው የዘገየሁት» አለ ቡቡ የሚናገረው ጠፍቶት።

«ሸምዴ ጐታታው ከጠፋ ታዲያ ማን ጐታታ ሊባል ነው?» አለና ሸምዴ አንገቱን ነቀነቀ።

ቡቡ ምንም አልተናገረ። በሸምዴ ዘዴና ብልሃት ተገረመ። በራሱ ስንፍናና ጉራ አዘነ። አበባ ጐመኑን ቢመለከት ሸምዴ ጨርሶታል። ሚስቱም በማሰሮ ውሃ አፍልታ እንደምትጠብቀው ታወሰውና 'ለካስ ሁሉም እንደ አቅሙ ከፈለገበት ቦታ ሊደርስ ይችላል!' አለና በሩጫ ወደ መኖሪያው ገሥግሦ ሲደርስ ሚስቱን እበር ላይ አገኛት።

«ምን ነካህ? የአበባ ጐመኑስ የት አለ?» ብላ ሚስቱ ጠየቀችው።

«ለጥፋቴ ይቅርት አድርጊልኝ! በጉራዬና በስንፍናዬ የደረሰብኝን ሁሉ በሰፊው አጫውትሻለሁ። 'ማን እንደ እኔ ሯጭ አለ!' እያልክ አትመካ ብለሽኝ አልነበረም?» አለና ቡቡ «የጉራዬን የትምህርቴን ውጤት አወጋሻለሁ» አለና ከሚስቱ ጋር ተያይዘው ወደ ቤታቸው ገቡ።

ለራቱ የጐመን ቅቅል ቀረበለት።


ብልጥ ለብልጥ

አንድ ደምለው የሚባል ያረጀ አንበሳ ነበር። ከማርጀቱ በፊት በጣም ኃይለኛ ነበር። እንስሳት ሁሉ ስምፁን ሲሰሙ በርግገው ይጠፋሉ።

ከዕድሜ ብዛት የተነሣ ደምለው ደከመ። እንደ ጥንቱ አድኖ መብላት አቃተው። አንድ ቀን ከጫካው ወጣ። በጣም ርቦታል። ማደን ስለማይችል ሣር ላይ ተጋደመ። እንደ አጋጣሚ ዐይጦች ከተኛበት ሥፍራ ድረስ ስለመጡ ይዞ በላቸው።

ደምለው በዚህ ዓይነት ለብዙ ቀናት ዐይጦችና ትናንሽ ጥንቸሎች ይዞ በላ። ጣመው በስተርጅና ያገኘው የማደን ዘዴ ተስማማው። ደምለው በየቀኑ አደኑን ቀጠለ።

አጋጣሚ ሆኖ አንድ ቀን አይጦችም ሆኑ ጥንቸሎች ደምለው ከተኛበት ቦታ ሳይመጡ ቀሩ። ደምለው ቀኑን ሙሉ ምንም ሳይበላ በመዋሉ እጅግ በጣም ተራበ።

'የአይጥ ግልገል ባገኝ እንዴት በጣመኝ ነበር! እርጅና ረኃብ ላይ ጣለኝ። ወይኔ ደምለው! በሬ እንዳልሰበርኩ፣ ወይፈን እንዳልበላሁ፣ ዛሬ የአይጥ ግልገል እንኳ ልጣ! እነዚያ ትናንሽ ፍጥረቶች እንኳን ሳይመጡ ቀሩ። እርጅና ተጫወተብኝ። ጉልበቴ ቢዳከምም አእምሮዬ ይሠራል'ኮ! ምግብ የማገኝበትን ዘዴ አሁን መፈለግ አለብኝ' አለና ያወጣና ያወርድ ጀመር። ደምለው ጥቂት ካሰበ በኋላ፥

'አሃ አንድ ጥሩ ሐሳብ መጣልኝ። በዚህ ደን አካባቢ ለሚገኙት እንስሳት በሙሉ ዐቅመ ዳካማና ሕመምተኛ መስዬ እይታያለሁ። እንዲያምኙኝም የተቻለኝን ሁሉ አደርጋለሁ። እንስሳቱ ሲያዩኝ ደካማና ሕመምተኛ መሆኔን ይረዳሉ። አይፈሩኝምም አለ።

ከጥቂት ጊዜ በኋላ ደምለው እንደ ሕመምተኛ አጓራ። ድምፁ ወፍራም ስለነበር ወዲያው በአካባቢው አስተጋባ።

በደኑ አካባቢ የነበሩት ጥቂት ፍየሎች ድምፅ ሰሙ።

«ሽማግሌው አንበሳ እንዴት ያጓራል!» አለች አንዷ ፍየል።

«ቢታመም እንጂ እዚህ የሰው ልጅ ባለበት አካባቢ እንዲህ ቀርቦ አያጓራም። አንበሳ ሲራብም ሆነ ሲጠግብ ያገሣል። ይኸ ግን የታመመ መሆን አለበት» አለች ሌላዋ ፍየል።

«ምን እንደ ደረሰበት ሔጄ ማየት አለብኝ» አለች ትንሿ የፍየል ግልገል።

«አንቺ ክልፍልፍ ዕረፊና ቅጠልሽን ቀነጣጥቢ» አለች እናቲት ፍየል።

«ትንሽ ስለሆንኩኝ ንቆ ሊበላኝ አይፈልግም። እኔም አልያዝለት። እኔ'ኮ አንበሳ በሬ ሲበላ ነው ያየሁት። ሔጄ ማየት አለብኝ» አለችና እየዘለለች ወደ ደኑ አካባቢ ሮጠች።

ትንሿ ግልገል ደምለው አጠገብ ደረሰች። ቆም አለችና ትመለከተው ጀመር። ደምለውም እንደ ተኛ ቀና ብሎ አያትና፥

«እንደ ምን አደርሽ ትንሿ ግልገል? እኔም እንዳንቺ ዓይነት የአንበሳ ግልገሎች ነበሩኝ። በጣም ነበር የምወዳቸው። ዛሬ በማርጀቴና በመታመሜ ጥለውኝ ጠፍተዋል። አንቺ ግን ማቃሰቴን ሰምተሽ እኔን ለመርዳት ልክ በሰዓቱ ደረስሽ። ይገርምሻል። በጣም አሞኛል። ከሕመሜ የተነሳ ራሴንና እግሮቼን እንኳን ማንቀሳቀስ አልችልም» አለና ግልገሏን ከተመለከተ በኋላ፥

«ትንሽ ወደ እኔ ጠጋ በይ፤ ዐይኖቼ ከመፍዘዛቸው የተነሣ ሁን አንቺን እንኳ ማየት አልችልም» አለ ደምለው ዐይኖቹን እያጨናበሰ።

ግልገሏ ፍየል የደምለውን ንግግር አምና ተጠጋችው። ደምለው ለቀም አድርጐ ያዛት። በጥቂት ጊዜ ውስጥ ቁርጥምጥም አድርጎ በላት።

ደምለው በሚቀጥለው ቀንም እዚያው እንደተኛ ስለ ዕለት ምግቡ ያስብ ጀመር። እንደ ትናንቱ ለማድረግ ወሰነ።

'ዛሬም እንደትናንቱ በዘዴ መጠቀም አለብኝ' አለ። ደምለው ልክ እንደ ትናንቱ ሕመምተኛ መስሎ ያጓራ ጀመር። ድምፁ ወዲያው በአካባቢው አስተጋባ።

አንድ የበግ ግልገል ድምፅ ሰምቶ ለወሬ ሲል ወደ ደምለው አካባቢ አመራ። ግልገሉም ደምለውን ቀረብ ብሎ ተመለከተ።

«አባባ አንበሳ! ምን ደርሶብህ ነው እንደዚህ የምታጓራው? ድምፅህ የደህና አልመሰለኝም» አለ የበጉ ግልገል።

ደምለውም የበጉን ሞኝነት ተረዳ፥

«በጣም አሞኛል። ማንም እስካሁን ሊረዳኝ አልመጣ። አንተ ግን ደግ ግልገል ስለሆንክ ይኸው በሰዓቱ ደረስክልኝ። እባክህን ወደ እኔ ተጠጋ። ዐይኔ ውስጥ ስንጥር ገብቷል። እባክህን አውጣልኝ፤ አሁን አንተን እንኳ በደንብ ማየት አልችልም» አለ ዐይኖቹን እያጨናበሰ።

ግልገሉ በግ በጣም አዘነ። ደምለው ዐይን ውስጥ የገባውን ስንጥር ሊያወጣለት ግልገሉ ጠጋ አለ። አጅሬ ደምለው ለቀም አድርጎ ያዘው። በጥቂት ጊዜ ውስጥ ቁርጥምጥም አድርጎ በላው።

አጅሬ ደምለው በየቀኑ በለመደው ዘዴ ይጠቀም ጀመር። ሰውነቱ እየጠነከረ ሔደ። ብዙ ለመብላት አሰበ ደምለው የተሻለ የአደን ዘዴ ይፈልግ ጀመር።

'ሁለተኛ እስካሁን በተጠቀምኩበት ዘዴ አላድንም። የተሻለ ዘዴ አግኝችለሁ' አለ ደምለው አዲስ ዘዴ በማግኘቱ ደስ ብሎት ጋማውን እየነሰነሰ።

አንድ ቀን ማለዳ ደምለው ደኑ ውስጥ ተኝቶአል። አንድ ብልጣ ብልጥ ቀበሮ ከተኛበት ጥሻ ውስጥ ገባ። ደምለው ሐሳቡን ለውጦ እንደ በፊቱ ሊያድን ፈለገ። ከቀበሮው ጋር እንደ ተያዩ ደምለው ቀደም አለና፥

«ወዳጄ ቀበሮ! እንደምታየኝ እሾህ ወግቶኝ በጣም አሞኛል። ቀረብ ብለህ ልታየኝ ትችላለሁ። ሰሞኑን ብዙ እንስሳት መታመሜን ሰምተው ጠይቀውኛል። ለመሆኑ ላንተ መታመሜን ማን ነገረህ?» አለ የታመመ ለመምሰል እያቃሰተ።

«መታመምህ ከሁኔታህ ያስታውቃል። በእርግጥም ታመሃል። ሆድህ ሲጮኽ ይሰማኛል። ምናልባትም ሆድህን ሳትታመም አትቀርም። መታመምህን ሰምተው ብዙ እንስሳት ሊጠይቁህ እንደ መጡ የኮቴአቸውን ዱካ አይቼ ተረድቻለሁ» አለና ቀበሮው አካባቢውን በደንብ ከቃኘ በኋላ፥

«እንደምመለከተው ከሆነ ብዙ እንስሳት ጠይቀውሃል። አንተን ጠይቀው፥ አጠገብህ ደርሰው የተመለሱ ግን የሉ። የኮቴአቸው ዱካ ወደ አንተ አቅጣጫ ብቻ ነው የሚያመለክተው» አለ ደምለውን በትዝብት ዐይን እያየ።  

«አንበሳ መንጋጋ ውስጥ በገዛ እጁ ለመግባት የሚፈልግ ሞቱን የተመኘ ብቻ ነው። ጌታው አያ አንበሶ እኔ በምንም ዓይነት ወደ አንተ አልመጣም» አለና ቀበሮ ወደ ኋላው አፈገፈገ።

«እንስሳቱ እየጠየቁኝ በአጠገቤ ዐለፉ እንጂ በእርግጥ ወደ መጡበት አልተመለሱም። እኔን ሊጠይቁኝ የመጡትን እንስሳት እንኳን ልጐዳቸው ለራሴም መንቀሳቀስ አልችል» አለ ደምለው፥

የደምለውን ንግግር ካዳመጠ በኋላ፥

«ጌታው አያ አንበሶ እኔ'ኮ ቀበሮ ነኝ የቀበሮ ልጅ። እኔ ቀበሮ አልምሰልህ ደንቆሮ። በአንዳንድ ሞኛ ሞኝ እንስሳት ላይ የፈጸምከውን ሰምቼ ሁኔታህን ለማየት ነው የመጣሁት። ቀበሮ በአንድ የጃጀ አንበሳ ተታለለ ማለት ያሳፍረኛል። ቀኑን ሙሉ በረኃብ ትጠበሳለህ እንጂ እኔ እንደሆነ አልታለልም።  ተንኮለኛው ሽማግሌ አንበሳ! የሚታለልልህ ካገኘህ በል በርታ! ደህና ሁን!» አለና ብልጡ ቀበሮ ደምለውን ጥሎት ሔደ።

ሽማግሌው ደምለው ዛሬም በእርጅናው ጊዜ እንስሳትን ሊያንደባልል ሞከረ። ለጥቂት ቀናት ተሳካለት። የኋላ ኋላ ግን ተንኮል አያዋጣምና በብልጡ ቀበሮ የደምለው ሐሳብ ከሸፈ።
