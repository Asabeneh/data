<html>
<head>
  <title>አንቀጸ ጸሎት።</title>
</head>
<body background="/gifs/parchment.gif">


<h3 align="center">አንቀጸ ጸሎት።</h3>


<p>ልዩ ሦስት የምትሆን ፈጣሪዬ አብ ወልድ መንፈስ ቅዱስ ሆይ የጥቁሩም የቀዩም ፈጣሪ አንተ እንደ መሆንህ መጠን አቤቱ የጸሎት መጻሕፍት ሁሉ በጥቁርና በቀይ ቀለም አልተጻፉም የሚል የግብዝነት ስሜት እንዳያድርብኝና የቀለም ልዩነት አርቅልኝ። ኑፋቄ ኅሊናን አጥፋልኝ። ከሴሰኝነት ከተንኮል ከምቀኝነት ከሐሜተኛነት ከኅሊና ሐኬት ከቁጠኛነት ከትንባሆ ጠጭነት ጫት ከመብላት ከሰካራምነት ለሌብነት ከአታላአይነት ከዚህ በላይ ከተጻፉት ወንጀሎችና ከማንኛውም ገቢረ ዓመፃ ሁሉ ነፃ አድርገህ የቸርነትህ አንቀጸ ጸሎት ክፈትልኝ። አቤቱ አንተ በሰጠኸኝ ጸጋ መልካም ሥራ እየሠራሁ የዕለት ምግቤን ስጠኝ ወደ ፈተና አታግባኝ ከክፉ ሁሉ ጠብቀኝ መንግሥት ያንተ ናትና ኃይል ምስጋናም ለዘለዓለሙ አሜን።</p>


<hr size=4>

<h1 align="center">መልክአ ዑራኤል።</h1>
<h3 align="center">በአማርኛ</h1>


<p align="center">፲፱፻፹፯ ዓ.ም.<br>
ተስፋ ገብረ ሥላሴ<br>
ዘብሔረ ቡልጋ<br>
ለመላው ዓለም ምዕመናን<br>
የሕይወት ምግብ አዘጋጅና አከፋፋይ።</p>

<p align="center">በተስፋ ማተሚያ ቤት ታተመ።</p>


<hr size=2>

<h3 align="center">፩ አፈቅሮ ፈድፋድ።</h3>


<p>ዑራኤል ሆይ ከመልኮች ሁሉ ይልቅ የአንተን መልክአ ጸሎት እወዳለሁ። የመልክህ ሥነ ጸዳል በደመ ወልደ እግዚአብሔር የታተመ ነውና።</p>

<p>ዑራኤል ሆይ እግዚአብሔር ኃይሉን የሚገልጽበት መልክአ ብርሃናት አንተ ነህ። በዕለተ ስቅለት በደመ ወልድ ዓለምን ለመቀደስ ከሁሉ ይልቅ አንተ ተሰይመሃልና። ስለክብርህ የሰማይ መላእክት አደነቁ።</p>



<h3 align="center">፪ ለተፈጥሮትከ።</h3>


<p>ዑራኤል ሆዩ ያለመናገር በጥንተ አርምሞ ከነፋስና ከእሳት ለተፈጠረ ተፈጥሮህ ሰላም እላለሁ።</p>

<p>ዑራኤል ሆይ፤ የይቅርታና የቸርነት ክብር መልአክ ነህና ስለኛ ሰለሰው ልጆች ወደ ልዑል እግዚአብሔር ማልድ። አማላጅነትህ ዘወትር ከጥፋት ያድናልና።</p>



<h3 align="center">፫፤ ለዝክረ ስምከ።</h3>


<p>ከመዓርና ከወተት ይልቅ ለሚጥመው ስም አጠራርህ ሰላም እላለሁ።</p>

<p>ዑራኤል ሆይ፤ (ክፍልህ?) ክንፍህ በደመ ወልደ እግዚአብሔር የተነከረ (የታለለ) ነውና። ለዓለሙ ሁሉ መድኃኒት ትሆን ዘንድ ግሩም የሚሆን የእግዚአብሔር ሥልጣን በክብር ከፍ ከፍ አደረገህ።</p>


<h3 align="center">፬፤ ለስእርተ ርእስከ።</h3>


<p>ዑራኤል ሆይ፤ እሳታዊ ለኾነ ስዕርተ ርእስህና ለርእስህም ሰላም እላለሁ።</p>

<p>ዑራኤል ሆይ፤ ባሕረ እሳትን በዋና የምታሻግር ዋነተኛ ነህና። ከዚች ዓለም የጥፋት ባሕር ታሻግረን ዘንድ ኃላፊ ጠፊ በሚሆን አንደበታችን ሁል ጊዜ እንማልድሃለን።</p>



<h3 align="center">፭፤ለአዕይንቲክ።</h3>


<p>ዑራኤል ሆይ፤ ችግረኞችን ለሚመለከቱ ዓይኖችህና የቅዱሳንን ጸሎት ሰምተው ወደ እግዚአብሔር ለሚያቀርቡ አዕዛኖችህ ሰላም እላለሁ።</p>

<p>ዑራኤል ሆይ፤ ቀይሓን እሳታያን ለኾኑ ጉንጮችህና ከዚህ ዓለም ሽቱ ልዩ መዓዛ ላላቸው አእናፎችህም ሰላም እላለሁ።</p>

<p>ዑራኤል ሆይ፤ የደጋጎች፤ የምሥራቃውያን የሰብአ ሰገል መሪ ኮከባቸው አንተ ነህ። እግዚአብሔር ወልድ ከድንግል ማርያም በሥጋ በተገለጸ ጊዜ እስከ ቤተልሔም እየመራህ አድርሰሃቸዋልና።</p>



<h3 align="center">፮፤ ለከናፍሪከ።</h3>


<p>ዑራኤል ሆይ፤ያለ ዝምታና ያለ ቸልታ ፈጣሪያቸውን ለሚያመሰግኑ አፍህና ከናፍርህ ሰላም እላለሁ።</p>

<p>ዑራኤል ሆይ፤ ትጉህ የኾንህ የትጉሃን አለቃ እንደመሆንህ ሁሉ ዓለምን ለመቀደስ የእግዚአብሔር ልጅ በፈሰሰው ደሙ እኛን የቅድስት ወንጌል ልጆች አድነን፤ ቤዛም ሁነን።</p>



<h3 align="center">፯፤ ለቃልከ።</h3>


<p>ዑራኤል ሆይ፤ በደዌ ሥጋ በደዌ ነፍስ የተያዙትን ሕሙማን ለሚፈውስ ቃልህና እስትንፋስህ ሰላም እላለሁ።</p>

<p>ዑራኤል ሆይ፤ ሰማያዊ አገልጋይ ቄስ ነህና ምድርን በከበረ በክርስቶስ ደም እንደባረክሃት እንደዚሁ ቤተ መቅደስህን ሕያው በሚሆን በክርስቶስ መስቀል ባርካት።</p>



<h3 align="center">፰፤ ለጉርዔክ።</h3>


<p>ዑራኤል ሆይ፤ የሚያስፈራና የሚያስደነግጥ መብረቅን ከተጐናጸፉ ክንፎችህና መትከፍህ ጋር ባለመለያየት በሥረ ወጥነት ለሚገኙ ክሣድህና ጉርዔህ ሰላም እላለሁ።</p>

<p>ዑራኤል ሆይ፤ ክብር የምትሆን ሰማያዊ መልአክ ነህና በዕለተ ስቅለት ዓለምን ለመቀደስ የክርስቶስን ደም በምድር ላይ በምትረጭበት ጊዜ፤ የታምራትህ ቃለ ማፅነቅ ድምፅ በምድራችን ላይ ተሰማ አስተጋባ።</p>



<h3 align="center">፱፤ ለዘባንከ።</h3>


<p>ዑራኤል ሆይ፤ የምስጋናን መጐናጸፊያ ለተጐናጸፈ ዘባንህ ሰላም እላለሁ። የቅዱሳንን ጸሎት ተቀብሎ ከሥላሴ ለሚያደርሰው እንግድዓህም ሰላም እላለሁ ዑራኤል ሆይ፤ የሱራፌል ጓደኛ የእግዚአብሔር ቤተ መቅደስ አገልጋይ መልክተኛ እንደመኾንህ በፊትህ የምንመላለስ የኛን ጸሎታችንን ወደ አብ አቅርብልን አድርስልን። የዓለም ባለሟል የታመንክ አማላጅ ነህና።</p>



<h3 align="center">፲፤ ለሕፅንከ።</h3>


<p>ዑራኤል ሆይ፤ የመስቀል ምልክት ያለበትን የተአምራትና የማዳን በትረ ተአምር ለጨበጡ እጆችህና ሕፅንህ ሰላምታ ይገባል።</p>

<p>ዑራኤል ሆይ፤ በብቸኛው ተጓዥ በያዕቆብ ትመሰላለህ። ከተከታዮቿ ከዮሴፍና ከሰሎሜ ጋር ድንግል ማርያምን እየመራህ ከምድረ ሎዛ እስከ ደብረ ቍስቋም አድርሰሃታልና።</p>



<h3 align="center">፲፩፤ ለመዘርዒከ።</h3>


<p>ዑራኤል ሆይ፤ በተፈጥሮ ኅብረታቸው ለሚያስደንቁ ለእጅህ መዝራዕትና ክንድህ ለወርችህና ለመዳፍህ ሰላም እላለሁ።</p>

<p>ዑራኤል ሆይ፤ ማኅበርን የምትባርክ ደገኛ ካህን ነህ እኮን! በየጊዜው ርዳን ጠብቀንም ለጠላትም አሳልፈህ አትስጠን። ርዳታህ ሀገርን ከጥፋት ሕዝብን ከስደት ያድናልና።</p>



<h3 align="center">፲፪፤ ዕብል ለአእዳዊከ።</h3>


<p>ዑራኤል ሆይ፤ ለእጆችህ ጣት ሰላም እላለሁ። በጣቶችህ ጫፍ ላይ ለሚያንጸባርቁ ጽፍሮችህም ሰላም እላለሁ።</p>

<p>ዑራኤል ሆይ፤ የምስጋና ለውዝ ገውዝ የያዝህ ነበልባላዊ ሙሽራ እንደመሆንህ ከአንተ ዘንድ ከሚመነጭ ዕዝራ ከጠጣው ጽዋ ጠጥተው ይረኩ ዘንድ። ማየ ሕይወትን የተጠሙ ሰዎች ሁሉ ወደአዳራሽህ ይሰበሰባሉ።</p>



<h3 align="center">፲፫፤ ለገበዋቲካ።</h3>


<p>ዑራኤል ሆይ፤ እሳታዊውን አክናፍ ለተጐናጸፉ ጐኖችህ ሰላም እላለሁ። በሕይወት ምስጋና መብልዕ ለተመላ ከርሥህም ሰላም እላለሁ።</p>

<p>ዑራኤል ሆይ፤ በብርሃናት ሁሉ ላይ የተሾምክ ነህና ከዕለት እኪት ሠውረን፤ ከክፉ ነገርም ሁሉ ጠብቀን።</p>



<h3 align="center">፲፬፤ ለልብከ።</h3>


<p>ዑራኤል ሆይ፤ ክሂሎት የባሕርዩ የሚሆን የአምላክን ትእዛዝ የሚጠብቅና የችግረኞችን ሰዎች ልመና ወደፈጣሪው ለማቅረብ ዝግጁ ለሆነው ኅሊናህና ልቡናህ ሰላም እላለሁ።</p>

<p>ዑራኤል ሆይ፤ መልካም ባለሙያ መልአካዊ ገበሬ ነህና ከግብረ ዲያብሎስ እንክርዳድ የኃጥኣንን ነፍስ ፍሬ በእርዳታህ መንሽ አበጥረህ አንጠርጥረህ ለይ።</p>



<h3 align="center">፲፭፤ ለንዋየ ውስጥከ።</h3>


<p>ዑራኤል ሆይ፤ የመለኮት መንፈስ ኃይል አድሮ ለተጠቀመባቸው ውሳጣውያን ገንዘቦችህ ሰላም እላለሁ።</p>

<p>ዑራኤል ሆይ፤ የተፈጥሮ ባሕር ይህ ከእሳትና ከነፋስ እንደመሆኑ መጠን የአገልጋይህን የሕይወት ዜና መርከብ የባሕር ማዕበል ሞገድ አያንገላታውም መስቀል ዜናህ በወልደ እግዚአብሔር ደም ታትሟልና።</p>



<h3 align="center">፲፮፤ ለሕንብርትከ።</h3>


<p>ዑራኤል ሆይ፤ አጋንንትን ሰይፎ አቃጥሎ የሚያጠፋ ነበልባላዊ ሰይፍን ለታጠቀ ወገብህና ሕንብርትህ ሰላም እላለሁ። ዑራኤል ሆይ፤ አምላካችን እግዚአብሔር የሕይወትና የይቅርታ ዝናም በምድራችን ላይ ያዘንም ዘንድ እንዲሁም የእርሻችንን አዝመራ በዝናም አብቅሎ በፀሐይ አብስሎ ለምግብነት እንዲያበቃ ከፈጣሪ ዘንድም ምሕረትን ማልደህ ለምን።</p>



<h3 align="center">፲፯፤ ለአቍያጺከ።</h3>


<p>ዑራኤል ሆይ፤ በአንድነቱና በሦስትነቱ ለሚሰገድለት አምላክ ስግደትና ለሚያስቀድሙ ለሁለቱ አብራኮችህና እሳታውያን አቍያጾችህ ሰላም እላለሁ።</p>

<p>ዑራኤል ሆይ፤ በየጊዜው በየዕለቱ በየሰዓቱ የምታብብ የሃይማኖት ፍሬ ነህ። አበባነትህም ለሱ የታደሙትን ደስ የሚያሰኝ የመርዓዊ ክርስቶስ አበባ ነው።</p>



<h3 align="center">፲፰፤ ለአእጋሪክ።</h3>


<p>ዑራኤል ሆይ፤ ለእርዳታ ፈጽመው ለሚፈጥኑት እግሮችህና ሰኰናህ ሰላም እላለሁ።</p>

<p>ዑራኤል ሆይ፤ በስደት ወራት ለድንግል የምድረ ግብፅን መንገድ ያመለከትካት አንተ ነህ። ሦስት ዓመት እያለቀሰችና እያዘነች በስደት ከቆየች በኋላ ተመልሳ ወደ ሀገሯ እንድትገባ የደስታ ምስራች ያበሠርካት አንተ ነህና።</p>



<h3 align="center">፲፱፤ ለመከየድክ።</h3>


<p>ዑራኤል ሆይ፤ መዝናኛዋ በጽርሐ ጽዮን ለሆነና ነፍስን ከሲኦል የኵነኔ ፍርድ ለማውጣት የሲኦል ጐዳና መረገጫው ለሆነው ተረከዝህ ሰላም እላለሁ። ዑራኤል ሆይ፤ ከፈጣሪህ ይቅርታን አስገኝተህ የኃጥኣንን ነፍስ የምትጐበኝ ነህና በዚያች የቁርጥ ፍርድ ቀን የሲኦልን ደጃፍ እንዳናይ። ስለእመቤታችን ድንግል ማርያምና ስለልጅዋ እየሱስ ክርስቶስ በቃል ኪዳንህ እንማፀናለን።</p>



<h3 align="center">፳፤ ለአፃብዒክ።</h3>


<p>ዑራኤል ሆይ፤ሁለቱ አዕጋረ ጕንድ ለበቀሉ ዓሥሩ ጣቶችህና ጽፍሮችህ ሰላም እላለሁ ዑራኤል ሆይ፤ ለሄኖክ ምሥጢረ ጥበባትን እንደገለጽህለት ሁሉ ከነበልባላዊው መልአክ ከገብርኤልና ከደገኛው ከደቅስዮስ በዓል ጋር በኅብረት በሚከበረው በዓልህ የተሰበሰቡትን ምዕመናን ሁሉ ባርካቸው።</p>



<h3 align="center">፳፩፤ ለቆምክ።</h3>


<p>ዑራኤል ሆይ፤ ነበልባላዊ አካለ ቆመህና ለእሳታዊ ሥነ መልክእህ ሰላም እላለሁ።</p>

<p>ዑራኤል ሆይ፤ ለዕዝራ ሱቱኤል ምስጢርን የሚገልጽ ትንቢትን የሚያናግር ጽዋዓ ልቡናን ለመጋት እንደ ተቻኮልክ ሁሉ። በውስጥ በአፍኣ የከበርክ መልአክ ነህና የአንደበቴን ምስጋና ለመቀበል ፈቃደኛ በመሆን ከኅዘኔ ታረጋጋኝ ዘንድ በሩጫ በችኮላ ፈጥነህ ወደኔ ና።</p>



<h3 align="center">፳፪፤ ኦ ዘነዛሕክ።</h3>


<p>አቤቱ በወልድ የከበረ ደሙ መረጨት ዓለም ትቀደስ ዘንድ ከተራራ ወደ ተራራ ከቦታ ወደ ቦታ በመዘዋወር ትኩሱን የሚያቃጥለውን የመለኮትን ደም የረጨህ ዑራኤል ሆይ፤ ለዓይን ደስ የምታሰኝ የጥበብ መፍለቂያ ምንጭ አንተ ነህና። ከእግዚአብሔር በተሰጠህ ክንፈ ረድኤት ስትከንፍ መጥተህ አፋጣኝ እርዳታ አድርግልን።</p>



<h3 align="center">፳፫፤ ኦ ዘከሠትከ።</h3>



<p>አቤቱ የእግዚአብሔር ወልድን ከሙታን ተለይቶ በዕለተ ሰንበት በሥጋ የመነሣቱን ምሥራች። ምሥጢራዊ ቦታ በሚሆን ለቅዱሳት እንስት የገለጽህ ዑራኤል ሆይ፤ ሰማያዊውን ምሥጢረ ነገርና ምድራዊውን መፍቅደ ነገር እናውቅ ዘንድ ልዩ ልዩ ቋንቋዎችን ግለጽልን።</p>



<h3 align="center">፳፬፤ ዕምርት ዕለት።</h3>


<p>ዑራኤል ሆይ፤ ይህች የበዓለ ሢመትህ ዕለት እጅግ የከበረች የተመረጠች ዕለት ናት ከድንግል ዕረፍት በኋላ ቃል ኪዳን የተቀበልክባት ቀን ናትና።</p>

<p>ዑራኤል ሆይ፤ በምዕመን መስቀል ላይ የተሾምክ ታማኝ አገልጋይ ካህን ነህና። አሳሳች ከሚሆን ከሰይጣን አገዛዝ ነፃ አውጥተህ። ማኅበራዊ አንድነታችንን ለሁል ጊዜ ጠብቅ የሃማኖት ጥመኞችንም ታጠጣ ዘንድ የእጅህን ጽዋ ላክልን።</p>



<h3 align="center">፳፭፤ ኦ ዘአመርከ።</h3>


<p>አቤቱ ለጻድቁ ይስሐቅ የስንዴ ዘሩን ጧት ዘርቶ ማታ አጭዶ ወቅቶ ከጐተራው ያስገባው ዘንድ መንፈሳዊ ጥበብን ያቀዳጀኸው አንተ ዑራኤል ነህ።</p>

<p>የቅዱሳን ረዳታቸው ዑራኤል ሆይ፤ ከሽቱ ይልቅ የመወደድ ፄና መዓዛ ያለህ ነህና የጽጌ ሙሽራ ስለጼና ፍቅርህ ፍቅሬ የኔ ነው፤ እኔም የእሱ ነኝ ፍቅሬ እንደ ነጭ ዕጣን መዓዛው የጣፈጠ ነው እያለች ታመሰግንሃለች።</p>



<h3 align="center">፳፮፤ ናሁ ጸገየ።</h3>


<p>እነሆ በቀራንዮ የተክል ቦታ ከጉንደ መስቀል የተገኘ ጽጌ የምስጋና አበባ አበበ። የምስጋና ፍሬ አፈራ።</p>

<p>ዑራኤል ሆይ፤ ሕይወትን የሚያድስ መዓዛው የጣፈጠ ተክለ ናርዶስ ነውና ጼና መዓዛው በሕያወ ባሕርይ በክርስቶስና በክብርት እናቱ ቅድስት ድንግል ማርያም ፊት እንደ ሱራፊ ማዕጠንት ባለ መዓዛ መዓዛው የምስጋናችንን መዓዛ ያጣፍጥልን አሜን።</p>



<h3 align="center">፳፯፤ ስብሐት ለእግዚአብሔር።</h3>


<p>ካለመኖር ወደ መኖር አምጥቶ ዓለምን ለፈጠረ እግዚአብሔር ክብር ምስጋና ይገባል።</p>

<p>ዳግመኛም በአርአያውና በምሳሌው ከዐራቱ ባሕርያተ ሥጋ አምስተኛ ባሕርየ ነፍስን አከናውኖ ሰውን የፈጠረ እግዚአብሔር ዘወትር በፍጹም ምስጋና እናመሰግነዋለን።</p>

<p>በዚህ ሰብአዊ የክብር ተፈጥሮም ዑራኤል ሳይቀር ፈጽሞ ተደንቆ ለፈጣሪው ክብር ምስጋና ይገባዋል በማለት ምስጋናን አቅርቧልና። የእግዚአብሔር ምስጋናው በምድርም በሰማይም የመላ ነው ለዘለዓለሙ።</p>

<p>አቤቱ የመላእክት ሁሉ አለቃ የሚሆን የቅዱስ ዑራኤል አምላክ ሆይ፤ በክርስቶስ ክርስቶሳውያን የተሰኘን የጥምቀት ልጆች እኛን አገልጋዮችህን ከመከራ ሥጋ ከመከራ ነፍስ ጠብቀን ለዘላለሙ አሜን።</p>


<hr size=4>


<h3 align="center">ሐጹረ ጸሎት።</h3>


<p>ጌታዬ ኢየሱስ ክርስቶስ ሆይ አቤቱ ራሳቸውን ከሚወዱ ለገንዘብ ከሚስገበገቡ ትምክሕተኞች ትእቢተኞችና ተሳዳቢዎች ለወላጆቻቸው ከማይታዘዙ ውለታ ቢሶች ፍቅር አንድነት ከሌላቸው ሰዎች የማኅበር አንድነት እንዳልተባበር በሐጹረ መስቀልህ እጠረኝ።</p>


<p>አቤቱ እለምንሃለሁ እማልድሃለሁም ከሰው ጋር ስምምነት የሌላቸው፤ ሰው ሆነው ሰውን ከገንዘቡ ጋር ለመዋጥ የሚፈልጉ ስም የሚያጠፉ ታሪክ የሚያጐድፉ የመልካምና የበጐ ነገር ጠላቶች ከሆኑ ራሳቸውን የማይቆጣጠሩ ጨካኞች ጥንቃቄ የጐደላቸው በትዕቢት የተነፉ እግዚአብሔርን ከመውደድ ይልቅ ሥጋዊ ደስታን የሚወዱ ሃይማኖት ያላቸው እየመሰሉ እግዚአብሔርን ክደው ሌላውን የሚያስክዱ ከሐዲዎች፤ ደመ መለኮትን በብርሃን መነሳንስ ረጭቶ ዓለምን በቀደሳት ስለሊቀ መላእክት ቅዱስ ዑራኤል ብለህ ወደኔ ወደ አገልጋይህ እንዳይቀርቡ በኃይሉ ክንድህ አርቅልኝ፤ በቸርነትህ ሐጹር ክበበኝ አሜን።</p>



<hr size=4>

<h3  align="center">ተቀዳሚ ተግባር።</h3>


<p>አምስቱን አእማደ ምሥጢር ያልተማረ ዘወትር ፈጣሪውን እግዚአብሔርን የማይለምን መታወቂያ ማተቡን የበጠሰ የረከሰ ለሰይጣን ያደረ የእግዚአብሔር በረከት ይርቀዋል የሚጠብቀው መልአክም ይሸሸዋል። ትዕቢተኛ አመንዝራ ንፉግ ሴሰኛ ሰነፍ ቁጡ ተንኮለኛ ይሆናል። ሰይጣን ያድርበታል መንፈስ ቅዱስ ይርቀዋል። ልብ ያላችሁ አስቡ ዕወቁ ተጠንቀቁ። አምስቱን አእማደ ምሥጢር ተማሩ ዘወትር በየቀኑ ሰባት ጊዜ እግዚአብሔርን ለምኑ በረከትና ጸጋ ታገኛላችሁ።</p>



<hr size=4>

<h3 align="center">ጸሎት በእንተ ሰላም።</h3>


<p>አምላካችን ሆይ የሰላም ንጉሥ እንደመሆንህ ሁሉ ሰላምህን ትሰጠን ዘን እንለምንሃለን። ሁሉን ሰጥተኸናልና አቤቱ ፍጹም ወገኖችህ አድርገን እንጂ ገለልተኞች አታድርገን አቤቱ ለሀገራችን ለኢትዮጵያ ሃይማኖትን በማያስለውጥ አንድነትን በማያናውጥ ሁኔታ የሥልጣኔን በር ክፈትላት አቤቱ ቅዱስ ስምህን እንወዳለንና ከፍ ከፍ አድርገን እንጂ ከክብር አታሳንሰን። ዘመን የማይለውጠውን ጊዜ የማሽረውን ሰላምህን በሁላችን ልቡና ውስጥ ቅረጽ። አቤቱ እንደበደላችን ሳይሆን እንደቸርነትህ ይቅርታህ ይደረግልን በዚህ መጽሐፈ ጸሎት የጸለይነውን ጸሎት (unreadable) ሰማይ አሳርግልን ሰላምህንም አብዛልን ለዘለዓለሙ አሜን።</p>


</body>
</html>
