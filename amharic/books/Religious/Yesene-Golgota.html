<html>
<head>
  <title>የሰኔ ጎልጎታ።</title>
</head>
<body bgcolor="#fff8dd" background="/gifs/parchment.gif">


<h1 align="center"><font color="red">የሰኔ ጎልጎታ።</font></h1>

<h3 align="center"><font color="red">በአማርኛ።</font></h3>


<p><font color="red">በዚች መጽሐፈ ጸሎት ትርፍ ነገር ሳይጨመርበት የተጻፈው ሳይጐድል በጥንቃቄ ጸልዩበት። በአንገታችሁ በኪሳችሁ ይዛችሁ ተጠቀሙበት። ራእ ፳፪ ፲፰/፲፱።</font></p>

<p align="center"><font color="red">በተስፋ ማተሚያ ቤት ታተመ ፲፱፻፹፬ ዓ/ም</font></p>


<hr>

<h3 align="center"><font color="red"><u>የምልጃ ጸሎት።</u></font></h3>


<p><font color="red">እመቤቴ ወላዲተ አምላክ ማርያም ሆይ አምላካችን መድኃኒታችን ኢየሱስ ክርስቶስ የምስጋናሽን መጽሐፍ የጻፈ ያጻፈ በስምሽም የጸለየ እኔ በሕይወት መጽሐፍ ስሙን እጽፈዋለሁ ሲል ቃል ኪዳን ስለ ሰጠሽ እኔ አገልጋይሽ በትክክል ከተጻፈው ቃል ሳላጐድል ትርፍ ነገር ሳልጨምር የጸሎት መጻሕፍት ሁሉ በቀይ በጥቁር ቀለም አልተጻፉም የሚል ስሜት እንዳያድርብኝና የቀለም ልዩነት እንዳላደርግ ያለልክ ከመብላትና ከመጠጥ ሴሰኝነት እንድቆጠብ ከከንቱ ልማድ አላቀሽ ጸሎቴን ተቀብለሽ ስሜ በሕይወት መጽሐፍ እንዲጻፍ ታደርጊ ዘንድ እማልድሻለሁ።</font></p>


<h3 align="center"><font color="red"><u>አቡነ ዘበሰማያት</u></font></h3>


<p><font color="red">እግዚአብሔርር አባታችን ነው እርሱን አምነን ሰይጣንን ክደን በስመ ሥላሴ የተጠመቅን በየጊዜው አባታችን ሆይ እያልን ኢየሱስ ክርስቶስ በሰጠን በዚህ መጽሐፈ ጸሎት ዘወትር እንለምነው።</font></p>



<h3 align="center"><font color="red"><u>ማሳሰቢያ።</u></font></h3>



<p><font color="red">የኢትዮጵያ ክርስቲያን ከጥንት ጀምሮ ወንዶች በተወለዱ በዐርባ ቀን ሴቶች በሰማኒያ ቀን በስመ ሥላሴ ይጠመቃሉ። በሕፃንነታቸው ትምህርት ይማራሉ ነገር ግን አሁን በዘመናችን ብዙው ወጣት ሽማግሌዎች እግዚአብሔርን አያስቡትም። በጸሎት አይለምኑትም። አስተዋይ የሆናችሁ እባካችሁ ምከሯቸው ክርስቲያን የሆነ ሁሉ ፈጣሪውን እግዚአብሔርን ዘወትር ሥራችንን ባርክልን የዕለት ምግባችንን ስጠን ከክፉ ሁሉ አድነን በማለት መማፀን መለመን ይገባልና።</font></p>


<hr>


<p>አንድ አምላክ በሚሆን በአብ በወልድ በመንፈስ ቅዱስ ስም በእውነት እናምናለን ልመናዋ ክብሯ የልጅዋም ቸርነት ከሁላችን ጋር ይኑር ለዘላለሙ አሜን።</p>

<p>አምላክን የወለደች በውስጥ ከሁላችን በአፍኣ ንጽሕት የምትሆን የብርሃን እናቱ እመቤታችን እግዝእትነ ማርያም በሰኔ ሐያ አንድ ቀን በጎልጎታ ይኸውም የጌታችን የመድኃኒታችን የኢየሱስ ክርስቶስ መካነ መቃብር በሚሆን እንዲህ ስትል የጸለየችው ጸሎት ይህ ነው።</p>

<p>ልጄ ወዳጄ ጌታዬ አምላኬና ንጉሤ ኢየሱስ ክርስቶስ ሆይ ሰውን ለማዳን ስትል በፈቃድህ ከኔ ተወልደህ ጡቶቼንም ጠብተህ በግዕዘ ሕፃናት ብታድግ ሰማይና ምድር አይችሉህም እኮን። የዓለም ዳርቻዎች አይወስኑህም ልተሸከምህ አትችልም፤ ቀላያት አብሕርትም ከጥልቀታቸው የተነሣ የክረምት ማዕበልም፤ በእፍኝህ አየመሉም ኃይላት መላእክትም ቢሆኑ ወደአንተ ሊቀርቡ አይችሉም አቤቱ እኔ እናትህ ገረድህ የምሆን በማኅፀኔ ዘጠኝ ወር ከአምስት ቀን ተሸክሜሃለሁና ጡቶቼንም አራት ዓመት እየጠባህ አድገሃልና እለምንሃለሁ እማልድሃለሁ።</p>

<p>ሄሮድስ በምቀኝነት ሊገድልህ በፈለገ ጊዜ አንተን በጀርባዬ አዝዬ አራት ዓመት ከአንዱ ሀገር ወደ አንዱ ሀገር ተሰድጃለሁና አቤቱ ጌታዬና አምላኬ ኢየሱስ ክርስቶስ ሆይ ጸሎቴንና ልመናዬን ስማኝ።</p>

<p>አቤቱ ማኅፀኔን ዓለም አድርገህ ዘጠኝ ወር ከአምስት ቀን የተሸከምኩህን አቤቱ በቍርና በብርድ ወራት በቤተ ልሔም ከኔ መወለድህን አስብ።</p>


<p>አቤቱ ከአንተ ጋራ ከሀገር ወደ ሀገር መሰደዴን ስለአንተም የደረሰብኝን ጭንቅና መከራ ረሀብና ጥም አስብ፤ የምለምንህም ለደጋጐች ለጻድቃን ብቻ አይደለም፤ በዚህ ዓለም ሳሉ ስሜን ለሚጠሩ መታሰቢያዬን ለሚያደርጉ በአማላጅነቴ ለሚተማመኑ ኃጥኣንም ነው እንጂ፤ አቤቱ ጸሎቴንና ልመናዬን አስተውል፤ ከአንተ ዘንድ የምሻውን የቃሌን ልመና ትሰማኝ ዘንድ የልቦናዬንም ሀሳብ ትፈጽምልኝ ዘንድ። በዚህ ዕለትና በዚችም ሰዓት ዐሥራ ሁለት የብርሃን መላእክትን ሁለት የይቅርታ መላእክትን፤ ሃያ ዐራት የምሕረት መላእክትን ከኔ ጋር ቁመው የልቡናዬን ይፈጽሙልኝ ዘንድ ላክልኝ ካንተ ዘንድ የምሻውንም ቸርነትህን አታርቅብኝ።</p>


<p>ልጄ ወዳጄ ሆይ፤ ዓለም ሳይፈጠር አስቀድሞ ከአንተ ጋር በነበረ እግዚአብሔር አብ በባሕርይ አባትህ ቃል ኪዳን ትገባልኝ ዘንድ እማልድሃለሁ።</p>

<p>
ልጄ ወዳጄ ሆይ፤ሰማይና ምድር ተራሮችና ኮረብቶች፤ ሰውና መላእክት ፀሐይ  ጨረቃና ከዋክብት ሳይፈጠሩ ቀንና ሌሊት ሳይለዩ በነበረ በእግዚአብሔር  ስምህ ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ የአብ የባሕርይ ሕይወቱ የሆነ ከአብ በተገኘ የአንተም የባሕርይ ሕይወትህ በሆነ ከአንተ ጋር የተካከለ በጰራቅሊጦስ መንፈስ ቅዱስ ከኮከብ መውጣት በፊት ከአንተ ጋር በነበረ አሁንም ያለ ለዘለዓለምም የሚኖር በአብና በመንፈስ ቅዱስ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ሰማይ ምድር ሊወስኑህ የማይቻላቸው አንተን ዘጠኝ ወር ከአምስት ቀን በተሸከመችህ ማኅፀኔ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ እለ ብዙኃት አዕይንቲሆሙ የተባሉ ፀወርተ መንበርህ ኪሩቤል በፍርሐትና በረዓድ እየተንቀጠቀጡ መንበርህን የሚሸከሙ አንተ ባዘለችህ ጀርባዬ ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ ከርጉም ሄሮድስ ፊት ሸሽተን ወደ ግብፅ አካባቢ እስክንደርስ ድረስ በደረሰብኝ ረኃብና ጥም ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ አንተን ይገድሉሃል እያልኩ ሳስብ ከዓይኖቼ እንደሰን ውሀ እየፈሰሱ በክብርት ሥጋህ ላይ በወረዱት ዕንባዎቼ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ምን ምን ሊቀርብህ የማይችል አንተን በሳሙ ከንፈሮቼ ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ ከአንተ ጋር ቃል ለቃል በተነጋገረ አንደበቴ፤ ሱራፌል ኪሩቤል ድምፅህን ሰምተው ፀንተው ለመቆም የማይቻላቸው ጥዑማት ቃላትህን በሰሙ ጆሮቼ ሰላሳ ሦስት ዓመት ከአውራጃ ወደ አውራጃ ከአንተ ጋራ በተመላለሱ እግሮቼ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ልብሱ እሳት ክዳኑ እሳት እየተባልክ የምትመሰገን አንተ፤ እሳተ መለኮት ስትሆን በጨርቅ ተጠቅልለህ በተጣልክበት ዋሻ (በረት) ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ መላከ ምክርህ በሆነ ቅዱስ ሚካኤል አንተን በክብር እወልድ ዘንድ የመወለድክን ዜና (ምሥራች) በነገረኝ በቅዱስ ገብርኤል ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ በምጥ የተያዙትን ሴቶች ማኅፀን ይፈታ ዘንድ ሥልጣን በሰጠኸው በቅዱስ ሩፋኤል ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ የሰላምና የደኅንነት መልአክ በሆነ በዑራኤል መልአክ ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ ያዘኑትን የሚያረጋጋ  በሰዳካኤል መልአክ፤ ጻድቅና ትሑት በሆነ በሰላትያል መልአክ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ዙፋንህን በሚሸከሙ ዐርባ ዐራቱ እንስሳ ኪሩቤል ቅዱስ ቅዱስ ቅዱስ እግዚአብሔር እያሉ አነዋዋርህን በማመስገን መንበርህን በሚያጥኑ ሃያ ዐራቱ ካህናተ ሰማይ ሱራፌል ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ተልእኮታቸውን ለማፋጠን በሚፋጠኑ ዘጠና ዘጠኙ ነገደ መላእክት ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ እልፍ ሆነው በፊትህ በሚቆሙ እልፍ ሆነው በኋላህ በሚቆሙ እልፍ ሆነው በቀኝህ በሚቆሙ እልፍ ሆነው በግራህ በሚቆሙ መላእክት ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ በመንበርህ ዙሪያ በሚቆሙ እልፍ፤ አእላፋት ትጉሃን ዘንድ መላእክት ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ በሰማይና በምድር ስፋታቸው በደመናም ውስጥ በሚመላለሱ ረቂቃን መላእክት ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ተራሮችና ኮረብቶች ከመፈጠራቸው አስቀድሞ በፀሐይና  በጨረቃ ውስጥ በሚመላለሱ ብርሃናውያን መላእክት ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ በእሳት ውስጥ በሚመላለሱ እሳታዊያን መላእክት ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ በሰማይ ተድላ መንበርህ በእግርህ መረገጫ በሆነ በምድር ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ በኢየሩሳሌም ሰማያዊት ሀገርህ ብርሃነ መለኮትህ በተገለጠበት በደብረ ታቦር ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ በደብረ ዘይት በበአተ መንግሥትህ በደብረ ጽዮንም ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ ሥርዓተ ጥምቀትን ለመመሥረት በትሕትና በቆምክበት በማዕከለ ዮርዳኖስ በቅዱስ መንፈስና ከአንተም ዘንድ በወጣው ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ በተቸነከሩት እጆችህና እግሮችህ፤ በቅዱስ ሥጋህና በክቡር ደምህ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ለሰው ልጅ ስትል በተቀበልከው መከራና ሞትህ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ሦስት ሌሊት ሦስት መዓልት በከርሠ መቃብር ባደረክበት ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ አዳምን ከነልጆቹ ለማውጣት በአካለ ነፍስ ወደሲኦል በመውረድህ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ሙስና መቃብርን አጥፍተህ በሦስተኛው ቀን ከሙታን ተለይተህ በመነሣትህ በታላቅ ምስጋናም ወደ ሰማይ በማረግህ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ይህን ዓለም ለማሳለፍ ዳግመኛ በመምጣትህ ነበልባላዊ እሳት በሚጋርድህ ፍጹም በሆነ በአርያም ማደሪያህ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ በማይሻረው መንግሥትህ በማያልፈው ዘመንህ ጉድለት በሌለበት የደስታ ወንዝ ዝቅ ከፍ አፅንኖ በሌለበት መንበርህ ቃል ኪዳን ትገባልኝ ዘንድ እማልድሃለሁ። ልጄ ወዳጄ ሆይ፤ ጼቃና ሴቃ በተባሉ ስምሞችህ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ጠላትን በሚያቸንፍ በኢያኤል ለጠላት በማይጠቃ በታዳኤል ስምህ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ለመናገር በማይቻል በኅቡዕ ስምህ ለመተርጐም በማይቻል በክሡት ስምህ ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ሳዶል አላዶር ዳንት አዴራ ሮዳት በተባሉ በአምስቱ ቅንዋተ መስቀል ቃል ኪዳን ትገባልኝ ዘንድ እማልድሃለሁ።</p>


<p>ልጄ ወዳጄ ሆይ፤ ከኔ ጋር ቁመህ የልቡናየን ትፈጽምልኝ ዘንድ የተዘጉ በሮች ተከፍተው የሞት ሥልጣን ይወገድ ዘንድ የርኵሳን መናፍስት ሥልጣን ተሽሮ የጭለማ ኃይል ከሁሉ ቦታ እንደሰም ቀልጦ እንደ ውሀ ፈሶ ይቀር ዘንድ ጣዖታት ተደምሥሰው የጣዖታትም ቦታና አዳራሽ ተመዝብረውና ተቀጥቀጠው ይጠፉ ዘንድ እማልድሃለሁ። ዳግመኛም በዚች ጸሎት የሚተማመኑትን ከኃጢኣት ማሠሪያ ሰማያዊ በሆነ በአባትህ ሥልጣን ማኅየዊኢ በሚሆን በአንተም ሥልጣን የኃጢኣትን ሥር ቆራርጦ የሚጥል ነፍስን ከሥጋ የሚለይ ስሑል ነበልባላዊ በሆነ በመንፈስ ቅዱስም ቃል የተፈቱና ነፃ የወጡ ይሆኑ ዘንድ እማልድህማለሁ።</p>


<p>ከመዓር ከወተት ይልቅ ስሟ ጣፋጭ የሆነው አምላክን የወለደች የብርሃን እናቱ እመቤታችን ማርያም እንደዚህ ብላ በጸለየች ጊዜ ምድር ተነዋወጠች፤ ድንጋዮች (አለቶች) ተሰነጣጠቁ መቃብራትና የተዘጉ በሮችም ተከፍፈቱ። በዚህ ጊዜ ዘጠና ዘጠኙ ነገደ መላእክት ከአለቆቻቸው ጋር ከሰማይ ወርደው በግራ በቀኝ ቆሙ ጌታ ኢየሱስ ክርስቶስም ከፀሐይና ጨረቃ ሰባት እጅ የሚያበራ አራቱ ብርሃናት ከፊቱና ከኋላው እያበሩ እልፍ አእላፋት ወትእፍልፊተ አእላፋት መላእክት በግራ በቀኝ ተሰልፈው ወረደ። እመቤታችንም ማርያም ይኸን ሁሉ ባለች ጊዜ ልጅዋን ወዳጅዋን በታላቅ ግርማ አየችው ፈጽማም፤ አደነቀች። ጌታ ኢየሱስ ክርስቶስም፤ እናቱ ማርያምን ይህ ያስደንቅሻልን ዘጠኝ ወር ከአምስት ቀን በማኅፀንሽ የተሸከምሽኝ አይደለምን አላት ቡርክት ማርያምም እንዲህ ስትል መለሰችለት ቀድሞ በዚህ አኳኋን አለየሁህም የሰውን ሥጋ ለብሰህ በግዘፈ ሥጋ በማኅፀኔ ተሸከምኩህ እንጂ። ዛሬ ግን እጅግ በሚያስደነግጥና በሚያስፈራ በመለኮት ግርማ አየሁህ። ጌታችንም መለሰ እንዲህም አላት እናቴ ወላጄ ሆይ ዘጠኝ ወር ከአምስት ቀን በማኅፀንሽ የተሸከምሽኝ ከመዓር ከሡካር ይልቅ የሚጣፍጥ ከበረዶ የነፃ ከገነተ ፈሳሽ ውሀም ንጹሕ የሆነ ጡትሽን ያጠባሽኝ እናቴ ማርያም ሆይ ምን ላድርግልሽ ትፈቅጃለሽ እነሆ የለመንሽውን ሁሉ የምትሽውንም እፈጽምልሻለሁና። ቡርክት ማርያምም ለልጅዋ ለወዳጅዋ እንዲህ ስትል መለሰችለት ልጄ ወዳጄ ኢየሱስ ክርስቶስ ሆይ፤ ተስፋዬ አምባየ መጠጊያየ አንተ ነህ እምነቴም በአንተ ላይ ነው ገና በእናቴ ማኅፀን ሣለሁ አንተ ጠበቅኸኝ አፀኛኸኝም ለሁል ጊዜም መታሰቢያየና አለኝታየ አንተ ነህ በኋላኛውም ዘመን ትንቢቱ ሲፈጸም ሰዓቱ ሲደርስ በአንተ ፈቃድ በአባትህም ፈቃድ ማኅየዊ በሚሆን በመንፈስ ቅዱስም ፈቃድ ከኔ ተወልደሃልና ዛሬ ጸሎቴንና ልመናየን ስማኝ የአንደበቴንም ቃል አድምጥ እኔ ወላጅ እናትህ ማርያም የምነግርህንም ሁሉ መታሰቢያየን ስለሚያደርጉ በስሜም ቤተ ክርስቲያንን ስለሚሠሩ አንተ የብርሃን ማኅደር አዘጋጅላቸው። አቤቱ ስለስሜ የታረዘውን ያለበሰ በሰው እጅ ያልተሠራ ዕፁብ ድንቅ የሆነውን የማይጠፋውን የማያረጀውን ዕውነተኛውን ልብስ አልብሰው። አቤቱ ስለኔ ስም በሽተኞችን የጐበኘ (የጠየቀ) በቸርነትህና በይቅርታህ ጐብኘው። አቤት ስለስሜም ብሎ ለተራበ ያበላውን የሕይወት እንጀራ አብላው ሰማያዊ በሆነ ማዕድህም አስቀምጠው ለተጠማ ያጠጣውንም በኤዶም ገነት ከሚፈሰው የሕይወት ውሀ አጠጣው። አቤቱ በእኔ ስም የአዘነውን ያረጋጋ ነፍሱ ከሥጋው በምትለይበት ጊዜ አጽናናው ያዘነውንና የተከዘውንም ያስደሰተና ያጽናና ስለስሜ ብለህ አስደስተው ዕድል ፈንታውንም በዚህ ዓለም ሣሉ አንተን በምግባር በሃይማኖት ደስ ካሰኙህ ቅዱሳንህ ጋር አድርገው። አቤቱ ምስጋናዬን የሚናገሩትን መጻሕፍት የጻፈ ያጻፈ በኔ ስምም የጸለየ ሰማያዊ በሆነ ዓምደ ብርሃን ስሙን ጻፈው በጸሎቱም ተማምኖ ይህን መጽሐፍ በአንገቱ ያነገተ በሰው ልብ ያልታሰበውን ዓይን ያላየውን ጆሮ ያልሰማውን መልካሙን ዋጋ ክፈለው። አቤቱ በስሜ የሚያምኑ ሁሉ ከሲዖል ሞት ነፃ የወጡ ይሆኑ ዘንድ እለምንሃለሁ እማልድሃለሁ አስቦ መታሰቢያየን ያደረገ (ዝክሬን ያዘከረ) በበዓሌም ቀን በምመሰገንበት ምስጋና የሚያመሰግንና የሚዘምረውን አቤቱ ዝማሬ መላእክትን አሰማው። ጌታችንም ይሁን እንደወደድሽ ይደረግልሽ አላት በአንች ስም ቤተ ክርስቲያን ያሳነፀ የብርሃን ቦታ አዘጋጅለታለሁ በመንግሥተ ሰማይትም ንጹሕ ማደሪያን እሰጠዋለሁ። ከባሕርይ አባቴ ከአብ ከባሕርይ ሕይወቴ ከመንፈስ ቅዱስ አቀርበዋለሁ። የታመመውንም በስምሽ የጐበኘ ታሞ በአልጋ ላይ በተኛ ጊዜ እጐበኘዋለሁ። ከዚህ ከሚያልፈው ዓለም ወደማያልፈው ዓለም በሞት በተለዩ ጊዜም መሪር የሆነ የሞት ጽዋን አላጠጣውም ወደመንግሥተ ሰማያት እስኪገባ ድረስ አልለየውም ርኵሳን መናፍስት በተከራከሩት ጊዜ እኔ ጠበቃ እሆነዋለሁ። በችግሩም ጊዜ ረዳት እሆነዋለሁ። ዳግመኛም በስምሽ ለታረዘ (ለተራቆተ) ያለበሰ በሰው እጅ ያልተፈተለና ያልተሠራ ኅብሩ ዕፁብ ድንቅ የሆነ የሕይወት ልብስ አለብሰዋለሁ። የማይጠፋ የማይጠወልግ የሕይወት አክሊልም አቀዳጀዋለሁ ስለአንችም ብሎ ከዕለተ ጉርሱ ለተራበ ያበላ ምድራዊ ያይደለ ሰማያዊ የሆነ የሕይወት እንጀራ አበላዋለሁ ለተጠማ ያጠጣ ከመዓር ከስኳር የሚጣፍጥ ከወተት እጅግ ነጭ የሆነ ከኤዶም ገነት ከሚፈሰው የሕይወት ውኃ አጠጣዋለሁ በስምሽ ያዘነውን ያረጋጋ ኅዘንና ችግር በደረሰበት ጊዜ እኔ አረጋጋዋለሁ በልቡ ያዘነውን የተከዘውን ያስደሰተ ስለስምሽ ብዬ በሰማያዊ አባቴ ፊት ደስ አሰኘዋለሁ። የምስጋናሽንም መጽሐፍ የጻፈ ያጻፈ እኔ በሕይወት መጽሐፍ ስሙን እጽፈዋለሁ፤ ስለአንቺ መብራት ዘይት ዕጣንም ለቤተ ክርስቲያን መብዓ የሰጠ እኔ ከፀሐይ ከጨረቃ ይልቅ ሰባት እጅ የሚያበራ መብራት በመንግሥተ ሰማያት አበራለታለሁ። ንጹሐ መዓዛ ዕጣንም ለሰጠ መዓዛውን ሽታውን እንደ መላእክት መዓዛ አደርገዋለሁ ሴት ወይም ወንድ ልጁን በአንቺ ስም የሰየመውን በምድራውያን ሰዎችና በሰማያውያን መላእክት ዘንድ ከፍ ያለ ግርማ ሞገስን ያገኛል። ይህች መጽሐፍ ካለችበት ቦታ እስከ ዘለዓለም ድረስ ምሕረት ቸርነት ተድላ ደስታ ጥጋብ ይሁን ስምሽ በተጠራበት ሥዕልሽም ባለበት መታሰቢያሽም በተደረገበት በስምሽም በሚጸለይበት ቦታ ሁሉ እኩያን አጋንንት አይቀርቡም በረቂቅ ሰውን የምያሰቃዩ ጸሊማን ዛር ውላጆችም ይርቃሉ። ይህችን መጽሐፍ በክብር ይዞ ለሚጸልይ የጨለማ ኃይል አይጋርደውም ርኵሳን መናፍስትም የቀትር አጋንንትም ሊቀርቡት አይችሉም፤ በሌሊት በሕልም የሚያስደነግጡ በመዓልት በእሾህም ውጋት ቢሆን በዕንቅፋት የሚመሰሉ በእንጀራ ማሳነቅ ወይም በውሃና በጠላ ትንታ የሚመስሉ በስካር በቁጣ የሚመሰሉ ልብን በመፋቅ በቃር የሚመሰሉ በጥርስ በሽታ አፍን በማምረር በራስ ምታትና በዓይን ሕመምም ቢሆን የሚመሰሉ በልብ ሕመም ወይም በሆድ ቁርጠት የሚመሰሉ በንዳድ (በወባ) በማንቀጥቀጥም ቢሆን የሚመሰሉ በባሕርና በየብስ በእንጨት በድንጋይም ቢሆን የሚመሰሉ በእሳትና በዲን የሚመሰሉ በፍቅርና በሰላም ወይም በጠብ ቢሆን የሚመሰሉ በአራዊትና በአዕዋፍም ጩኸት በፀሐይ ሐሩር ወይም በቍርና በአመዳይ በውርጭ በነፋስ ንውፅውፅታ ኃይል፤ ወይም በውሻ መንከስ የሚመሰሉ በእፉኝት መንደፍም ቢሆን በእሳት ማቃጠል የሚመሰሉ በሌሊት ጨለማ በቀን ብርሃንም የሚመሰሉ እሊህ ሁሉ አይቀርቡም፤ ይህችን መጽሐፈ ጸሎት በንጹህ ሕሊና በቅን ልቡና የያዘ የቡዳ ዓይን አያስፈራውም ይህች መጽሐፍ በምትደግምበት ቦታ ሁሉ እህልን የሚሰልቡ ሰላቢዎች (ሟርተኞች) መድኃኒተኞች የሌሊትና የቀን የዱር አራዊቶች የሚታየውም የማይታየውም በረዶ ኩብኩባ አንበጣም ቢሆን ሊቀርቡ አይችሉም። በሬም ላምም ቢሆን ቢታመም ይህችን ጸሎት ቢደግሙላቸው ክፉ በሽታ አይነካቸውም፤ ይህችን መጽሐፍ በንጽሕና ለሚይዛት ሁሉ ከደዌው አድነዋለሁ። ከሚያስጨንቅ ችግርም እሠውረዋለሁ፤ ደዌውም ለሕይወትና ለጤናም ቢሆን እኔ ፈጥኜ አነሳዋለሁ። ኃጢአትም ቢኖርበት ይሠረይለታል። ደዌው ለሞት የታዘዘ ቢሆን እኔ አስቀድሜ መላእክተ ብርሃንን እልካለሁ፤ ነፍሱንም በክብር ተቀብለው ወደ እኔ ያመጧታል። ከሦስተኛው ሰማይም በደረሰ ጊዜ መናፍስት ርኵሳን አይቃወሙትም ፤ ፀዋጋን አጋንንት ከሱ ጋር አይቆሙም፤ ሊቀርቡትም አይችሉም ዳግመኛም እኔ በዚያ አስፈሪ በሆነ ሰዓት እረዳት እሆነዋለሁ። እኔና የባሕርይ አባቴ አብ የባሕርይ ሕይወቴ የዕውነት መንፈስ ጰራቅሊጦስ ወደ እሱ እንመጣለን አስራሁለቱ ሊቃነ መላእክትም ከዝርግፍ ወርቅ ጋር የወርቅ ጥናቸውን ይዘው የመጣሉ፤ ቀስተ ደመና በመሰለ በናርዶስ ሽቱ መብረቅም በመሰለ የእሳት ሠረገላ ሁነን ይህችን ጸሎት የያዘ ስው እንቀበለው ዘንድ እስከ አምስተኛው ሰማይ ድረስ እንወርዳለን፤ በደረቴ አቅፌ ባሕረ እሳትን አሻግረዋለሁ፤ ወደ መንበረ መንግሥቴም አቀርበዋለሁ። መንፈሳውያን የሠራዊተ መላእክት አለቆችም በአዩት ጊዜ ደስ ይላቸዋል፤ ይህን ጸሎት በንጽሕና እየጸለየ የያዛትን ሰው በክንፋቸው እያጨበጨቡ በእግራቸው እያሸበሸቡ ይቀበሉታል በቅዱስ ወንጌል የተነገረውን አልሰማሽምን መቶ በጐች ያሉት ሰው ከመቶው አንዲቷ ብትጠፋበት ዘጠና ዘጠኙን በዱር ትቶ የጠፋችውን በግ ሊፈልግ እንዲሄድ፤ በአገኛትም ጊዜ በትከሻው ተሸክሞ ካልጠፉት ከዘጠና ዘጠኙ በጐች ይልቅ ጠፍታ በተገኘችው በግ ደስ እንደሚለው ባልንጀሮቹንና ጐረቤቶቹንም ጠርቶ የጠፋችው በጌ ተገኝታለችና ደስ ይበላችሁ ይላቸዋል። እውነት እውነት እላችኋለሁ ንስሓን ከማይሹ ጻድቃን ይልቅ ንስሐ በሚገባ አንድ ኃጥእ ሰው በሰማይ ታላቅ ደስታ እንደሚደረግ፤ ሁለተኛም ይህችን መጽሐፍ የሚደግማትና የሚይዛት ሰው ሰማያውያን የመላእክት ሠራዊት ደስ ይሰኛሉ፤ ከዚህ ከሚያልፈው ዓለም ወደማይልፈው ዓለም ነፍሱ ከሥጋው ተለይታ በምትወጣበት ሰዓት ደብረ መቅደሴን አወርሰዋለሁ፤ ከባሕርይ አባቴ ከአብ ከባሕርይ ሕይወቴ ከመንፈስ ቅዱስም ዘንድ አቀርበዋለሁ። ይህች መጽሐፍ ካለችበት ቦታ ይቅርታ ቸርነት ምሕረት ጥጋብ ተድላ ደስታ እስከ ዘለዓለም ድረስ ይሆናል በእውነት። ይህች ጸሎት በተደገመችበትና በተነበበችበት ቦታ ንዳድ እንቅጥቅጥ በያይነቱበሽታ ሁሉ አይቀርቡም። ይህችን የጸሎት መጽሐፍ በንጹሕ ለያዛት እሱን ልጆቹን ገንዘቡን ሀብቱን እባርካለሁ፤ በዚህ መጽሐፍ አምኖ በንጽሕ ልቡና በቅን ሃይማኖት ያለጥርጥር በማየ ጸሎቱ የተጠመቀ የጠጣ መንገዱን የጠረገ በቤቱ መድረክ ላይ የረጨ እኔ ጸሎቱን እሰማዋለሁ፤ እንድ ልቡም ፈቃድ አደርግለታለሁ፤ ሚካኤልና ገብርኤልም ፈቃዱን ይፈጽሙለት ዘንድ ዘወትር ወደ እሱ ይመጣሉ፤ ይህችን መጽሐፍ በንጽሕና የያዘው ሰው የሠራዊተ መላእክት አለቆች ዘወትር እየመጡ ይጐበኙታል እናቴ ማርያ ሆይ በሰማይና በምድር ይህን ሁሉ ዓሥራት (ተስፋ) ሰጠሁሽ፤ ቡርክት መርገመ ሥጋ መርገመ ነፍስ የሌለባት እመቤታችንም ልጄ ወዳጄ  ይህ የምትለኝ ሁሉ እውነት ነውን አለችው። ጌታም መልሶ እናቴ ማርያም ሆይ በእግዚአብሔር አባቴ በክርስቶስ ስሜ በእውነት በመንፈስ በጰራቅሊጦስ እውነት እንደሆነ ቃል ኪዳን ገባሁልሽ አላት። መልአከ ምክሬ በሆነው በሚካኤል የመወለዴን ዜና በአበሠረ በገብርኤል ቃል ኪዳን ገባሁልሽ። ክንፋቸው ስድስት በሆነ ምሉዓነ አዕይንት በሆኑ መንበሬን በሚሸከሙ ዐራቱ እንስሳት (ኩሩቤል) ቃል ኪዳን ገባሁልሽ፤ አነዋወሬን በአንድነት ቅዱስ ቅዱስ ቅዱስ እያሉ እያመሰገኑ መንበሬን በሚያጥኑ በሃያዓራቱ ካህናተ ሰማይ ቃል ኪዳን ገባሁልሽ እልፍ ሆነው በቀኝ በሚቆሙ እልፍ ሆነው በግራ በሚቆሙ እልፍ ሆነው በበኋላ በሚቆሙ እልፍ ሆነው በፊቴ በሚቆሙ መላእክት ቃል ኪዳን ገባሁልሽ። በእልፍ አዕላፍት ብዙ የብዙ ብዙ በሚሆኑ ትጉሃን መላእክት ቃል ኪዳን ገባሁልሽ። የፍጥረት ተቀዳሚ በሆነ በአዳም በልጆቹም በአቤልና በሴት በቃይናን በመላኤል ቃል ኪዳን ገባሁልሽ። ዳግመኛ ምድርን በንፍር ውሃ እንዳላጠፋት ኪዳነ ሰማይ ወምድር በሰጠሁት በባሪያዬ በኖህ ቃል ኪዳን ገባሁልሽ። የትእዛዜ ጠባቂ ተቀዳሚ በኵር በሆነ በሴም ምሳሌየ በሆነ በመልከ ጼዴቅ ካህን፤ ቃል ኪዳን ገባሁልሽ። ስለወዳጄ ስለአብርሃም ስለባለሟሌ ስለ ይስሐቅ ዘሩን በዓሥራ ሁለት ነገድ ከፍዬ ስለአከበርኩት ስለያዕቆብም ቃል ኪዳን ገባሁልሽ። በይሁዳና በፋሬስ በዮሴፍና ብንያም በሌዊና ይሳኰር በዓሥራሁለቱ ነገደ እሥራኤል ቍጥር ቃል ኪዳን ገባሁልሽ። ንጹሓን ቅዱሳን በሚሆኑ በቀደሙ አባቶች ቃል ኪዳን ገባሁልሽ። ጸሐፍተ ትእዛዝ በሆኑ በሄኖክና በኤልያስ ቃል ኪዳን ገባሁልሽ። ዘጠኝ ወር ከአምስት ቀን በተቀመጥኩባት ንጽሕት በሆነች ማኅፀንሽ ቃል ኪዳን ገባሁልሽ። ጣፋጭነቱ ከመዓር ከስኳር ይልቅ የሚጥመው ንጹሕነቱ ከኤዶም ምንጭ ውሀ፤ ንጣቱ ከበረዶና ከወተት የበለጠውን ወተት መግበው ባሳደጉኝ ጡቶችሽ ቃል ኪዳን ገባሁልሽ። ትእዛዜንና ሕጌን ባስተማሩ ዓሥራ አምቱ ነቢያት ሄሮድስ ባስገደላቸው ዓሥራ ዐራት እልፍ የቤተ ልሔም ሕፃናት ቃል ኪዳን ገባሁልሽ። የወንጌልና መንግሥት ለዓለም በሰበኩ ሐዋርያት ስለእኔ ሲሉ ነፍሳቸውን ለሞት አሳልፈው ስለሰጡ ሰባሁለቱ አርድእት ቃል ኪዳን ገባሁልሽ። ዙፋኔ በተዘጋጀባት ሉዓላዊት ሰማይ የእግሬ መረገጫ በሆነችው ታሕታዊት ምድር ቃል ኪዳን ገባሁልሽ። ነደ እሳት በሆነ በአርያም ሰማይ ቃል ኪዳን ገባሁልሽ። በተሰቀልኩበት ዕፀ መስቀል እጅና እግሬ በተቸነከረበት ቀኖት (ችንካር) በጦር በተወጋው ጐኔ ቃል ኪዳን ገባሁልሽ። በዕለተ ዓርብ በፈሰሰው ደሜ በሕማሜና፤ በሞቴ ሦስት መዓልት ሦስት ሌሊትም በከርሠ መቃብር ባደርኩበት ቃል ኪዳን ገባሁልሽ። ከመቃብር ወጥቼ አዳምን ከነልጆቹ ከሲኦል ለማውጣት ወደሲኦል በመውረዴ በሦስተኛው ቀን ከሙታን ተለይቼ ሙስና መቃብርን አጥፍቼ በመነሣቴ በዐርባኛው ቀን ወደሰማይ በማረጌ ዳግመኛም ዓለምን ለማሳለፍ በታላቅ ምስጋና በምመጣበት ቃል ኪዳን ገባሁልሽ። ክቡር በሆነ፤ ደሜ ቅዱስ በሆነ ሥጋዬም ቃል ኪዳን ገባሁልሽ። የሙሽራ አምሳል በሆነች በቅድስት ቤተ ክርስቲያን-ከዕለታት መርጬ የተወለድኩባት፤ የተጠመቅሁባት፤ ለሰው ልጅ ደኅንነትን የምታስገኝ ትንሣኤዬንም የገለጡባት በሰንበተ ክርስቲያን ቃል ኪዳን ገባሁልሽ። በደብረ ዘይት በተቀደሰውም በጸዮን ደብረ መንግሥቴ፤ በመቃብሬ ቦታ በጎልጎታ፤ ንጹሕ ብሩህ በሆነ ደም ግባትሽ፤ ንጹሓት ክቡራት በሆኑ ልብሶችሽ በነዚህ ሁሉ ቃል ኪዳን ገባሁልሽ። እናቴ ድንግል ማርያም ሆይ! የሰጠሁሽን ቃል ኪዳን እንዳልነሳሽ አማንየ ብዬ በራሴ ማልሁልሽ በአንቺ ስምም በሚቀደስበት ታቦት እኔ እረባለሁ። መሥዋዕቱንም አሻትታለሁ። እንደ አቤልም መሥዋዕት እቀበለዋለሁ። መርገመ ሥጋ መርገመ ነፍስ የሌለባት እመቤታችንም መለሰችለት። አንተ ብሩክ ነህ። ሰማያዊ አባትህም ቡሩክ ነው። የባሕርይ ሕይወትህ መንፈስ ቅዱስም የተባረከ ነው አለች። ይህን ሁሉ በቸርነትህ ስለሰጠኸኝ አቤቱ ለአንተ ምስጋና ይገባል፤ ለቸር አባትህም ምስጋና ይገባል፤ ማኅየዊ ለሚሆን ለመንፈስ ቅዱስም ምስጋና፤ ይገባል። ዛሬም ለዘወትርም እስከ ዘላለሙ አሜን።</p>

<hr>

<p>ጌታችን ኢየሱስ ክርስቶስም ለእናቱ ይህን ነግሯት ከፈጸመ በኋላ ሰላምት ሰጥቷት በታላቅ ምስጋና ወደ ሰማይ ዐረገ። እሷም እግዚአብሔርን እያመሰገነች ወደ ቤቷ ተመለሰች። እንዲህ እያለች፤ አቤቱ አንተ የተመሰገንህ ነህ፤ ስምህም የተመሰገነ ነው፤ የመንግሥትህም ስም ይባረክ ከመንፈስ ቅዱስ ጋራ ክብር ዕንዕ፤ ለአንተ ይገባል፤ ዛሬም ዘወትርም እስከ ዘላለሙ ድረስ አሜን።</p>

<p>እመቤቴ ማርያም ሆይ! በዚህ ቃል ኪዳንሽ ከተንኮለኞች ሰዎች እጅ ከጸዋጋን አጋንንትም መከራ እኔን አገልጋይሽን አድኝኝ አሜን።</p>

<hr>

<p><font color="red">ጌታችን ኢየሱስ ክርስቶስ ሆይ በሕፃንነትህ ወራት በኢትዮጵያ ተሰደህ በሠላሳ ሦስት ዓመትህ ሰውን ለማዳን በቀራንዮ ተሰቅለህ ከጐንህ የፈሰሰውን ደምህን በቅዱስ ዑራኤል አማካይነት በኢትዮጵያ ምድር ላይ ረጭተህ የእህል በረከት ወተትና ማር ይፍሰስብሽ ስትል የባረካትን ሀገር ከረኃብና ከበሽታ ከጦርነት ከመቅሠፍት እንድታድናት እንለምንሃለን።</font></p>


<hr>

<h3 align="centeR"><u>ጸሎት በእንተ ሀገር።</u></h3>


<p>እመቤታችን ድንግል ማርያም ሆይ እኛን ሰዎቹን ከፍዳና ከመርገም ለማዳን አካላዊ ቃል ኢየሱስ ክርስቶስ ከሥጋሽ ሥጋ ከነፍስሽ ነፍስ ነሥቶ ሰው ሆነ፤ በሆነም ጊዜ ሄሮድስ የመንግሥቴ ተቀናቃኝ ተነሣብኝ በማለት ሊገድለው በተነሣበት ወቅት በስደት ወደ ኢትዮጵያ መጥተሽ ከምሥራቅ ወደ ምዕራብ ከሰሜን ወደ ደቡብ በምትዘዋወሩበት ጊዜ የኢትዮጵያ ሕዝብ መልካም አቀባበል እንዳደረገልሽና በዚህም የተነሣ ኢትዮጵያን ዓሥራት አድርጐ እንደሰጠሽ እንገነዘባለን፤ ተስፋችንም በአንቺ ላይ እጅግ የጸና ነው፤ ስለሆነም አገራችን ኢትዮጵያን በሰላምና በበረከት እንዲጠብቃት እኛን ወገኖችሽንም ከረሃብ ከበሽታ ከጦርነት እንዲሰውረን ሰአሊ ለነ ቅድስት እያልን የምናሳስብሽን ማሳሰብ ወደ ልጅሽ አሳስቢልን ለዘለዓለሙ አሜን።</p>


</body>
</html>
