የእቴጌ ጣይቱ ብጡል 

( ፲፰፻፴፪ - ፲፱፻፲ )

አጭር የሕይወት ታሪክ 



በቀኛዝማች ታደሰ ዘወልዴ




ማውጫ 

                                                                         ገጽ

መቅድም  ...................................................................    5   
መግቢያ   ...................................................................    7 

1.   ከትውልድ እስከ ንግሥ ..............................................    1
2.   የፖለቲካ ተግባሮች     ..............................................    7
3.   የሀገር ግንባታ ተግባሮች .............................................  21
9.   የአድዋ ጦርነትና የመረጃ ጥቅም ...................................   31
9.   መንፈሳዊ ተግባሮች  ................................................   45
10.  የሥልጣን ሽኩቻ     ................................................   55
11.  የእቴጌዪቱ የግዞት ዘመን  .........................................    69
12.  የአገልግሎት ፍጻሜ     ............................................    79
      የመረጃዎች ዝርዝር     ............................................    83
      ግጥሞች                 ............................................    91


መቅድም 

   ሰው ሁሉ በተፈጥሮው እኩልነት ያለው ሲሆን በታሪኩ ይለያያል ። አንዱ ከአንዱ በልጦ ይገኛል ። አንዱ ለቆመለት ከፍተኛ ዓላም የግል ጥቅሙን መሥዋዕት ለማድረግ የሚያበቃው ዠግንነት ሲኖረው ሌላው ተቃራኒውን ፈለግ በመከተል ኑሮውን ይመራል ።
   የዠግና ልቦና ለአገሬ እንጂ ለራሴ ከሚል ግላዊ አሳብ የራቀ ነው ። የዕድለኛዪቱ ታሪከኛዪቱ እቴጌ ጣይቱ ልቦና ለአገሬ ማለትን ከሁሉ ያስቀድም ነበር ። ይህ ሁኖ ሳለ የእቴጌ ጣይቱ ታሪክ ለምን ከሰፊው የኢትዮጵያ ሕዝብ ተሰውሮ ይቀራል የሚል በብዙ ሰዎች አንደበት የሚጉላላ ጥያቄ መኖሩን ከተገነዘብኩት የዛሬ ዐሥር ዓመት ጊዜ አንሥቶ ተበታትኖ የቆየውን ታሪካቸውን ሰብስቦና አሳትሞ ለመጭው ትውልድ ማቅረቡ የሚገባ መሆኑን አሳሰበኝ ።
በዘመናቸው የነበሩ ጸሐፊዎች ታሪካቸውን በትኩስ ፈለግ እየተከታተሉ እየተመራመሩ እያጣሩ ቅደም ተከተሉንም እያስተካከሉ ጽፈውት አኑረውልን ቢሆን እንዴት በተሻለ ነበር ። ሰማሁ ብሎ ከመናገር አየሁ ብሎ መመስከር ይበልጣል ማለቴ ነው ። የእቴጌ ጣይቱ ታሪክ የውጭ አገር ታሪክ ጸሐፊዎች ከጠላት ወገን ያሉት ሳይቀሩ በማድነቅ ጽፈውት ሲገኙ እኛ ግን ልንጽፈው ብዕራችንን ሳናነሣ መቆየታችን ቸልተኞች እንዳያሰኘን አስቤአለሁ ።
    እቴጌ ጣይቱ በአድዋ ጦር ሜዳ ውለው ያስተላለፉልን ምሳሌነት ትምህርት ሆኖ የሕዝቡን ሞራል ደረጃና ተጋድሎ ችሎታ ከፍ በማድረግ እንደ ጠቀመን ባለፈው የፋሺስት ወረራ ዘመን ታውቋል ። ይህም እንደ መሆኑ የኢትዮጵያን ዠግኖች የሕይወት ታሪክ ማጥናት ከብሔራዊ ታሪካችን ገጽታዎች አንዱና ዐይነተኛው መሆኑን ይጠቁማል ።
   « እቴጌ ጣይቱ ብጡል » የተባለው ይህ መጽሐፍ አጭር እንደ መሆኑ መጠን እቴጌይቱ በሠላሳ ዓመት መንግሥታዊ ሥልጣን ዘመናቸው ውስጥ ያጠናቀቁትን ሥራ አጠቃሎና አሟልቶ ለማቅረብ የማይችል ቢሆንም ስለሕይወት ታሪካቸው መሠረታዊ የሆኑ ነጥቦችን በማብራራት ረገድ ለወደፊት ታሪክ ተመራማሪዎች ጠንካራ መነሻ ሊሆን እንደሚችል እሙን ነው ። ይህን ዓላማ መሠረት በማድረግ ነው ደራሲው ለመረጃዎች ዝርዝር የተለየ ትኩረት የሰጠው ።
								
								ጸሐፊው 


መግቢያ 

የእቴጌ ጣይቱን ታሪክ ለምን ጻፍኩ

    ታሪክን የሚወድ ሰው ምርጫው ብዙ ነው ። አንዱ የሚጠላው ሰው ወይም ሁኔታ ይገጥመውና ተቃውሞውን ለማሳወቅ ለማስተማር ይነሣሣል ። ሌላው የተፈጸመ በጎ ነገር እንዳይረሳ ይጥራል ። አመስግኖ ለመጠቀም አስጠልቶም ለመወደድ የሚጥር አለ ። እኔን ያነሣሣኝ ግን ከልጅነት እስከ ዕውቀት ስለ እቴጌ ጣይቱ ያየሁትንና የሰማሁትን በትክክል ለትውልድ ሳስተላልፍ ትዝታየን ማውሳት ደስ እንደሚለኝ ሁሉ አንባቢም በታሪኩ ይኮራበታል የሚለው እምነቴ ነው።
   እቴጌ ጣይቱ ዐርባቸው እስኪወጣ ድረስ ሰዓተ ሌሊት እንዲደረግላቸው በታዘዘ ጊዜ ሰላ ድንጋይ ደብረኅሩያን ማርቆስ በዲቁና የሥርዓቱ ተካፋይ ነበርኩ ። ምንም ልጅ ብሆን የሰውን ለቅሶ እሰማለሁ። ኀዘኑን አያለሁ የሚነገረው ሁሉ ስለ እቴጌ ጣይቱ ደግነትና ስለጥንካሬአቸው እንደነበረ አስታውሳለሁ ። ኋላም ነፍስ ሳውቅ ስለ እቴጌ ጣይቱ በልጅነቴ የሰማሁት በጎ ነገር ሁሉ ያለ ምክንያት እንዳልተነገረ እገነዘብ ዠመር ።
   አጼ ምኒልክና እቴጌ ጣይቱ ተደጋግፈው በጦሩም በሰላሙም ጊዜ እኩል በመኖር እቴጌ የእኅት የሚስትና የንግሥትነት ሚናቸውን እንዲጫወቱ አድርገዋል ። ይህ የሆነው በምኒልክ ፍላጐት ብቻ ሳይሆን በጣይቱም ብርታት ነው ። የእቴጌ ጣይቱን ጠባይ በትክክል የሚወክል ቃል ቢኖር ደግሞ ይህ ብርታታቸው ነው ። አጼ ምኒልክ የውስጡን ጉዳይ በዘዴ በለዘብታ የውጪውን በዲፕሎማሲ የማከናወን ዝንባሌ እንደ ነበራቸው ታሪክ ይጠቁማል ።
    የጣይቱ ብርታትና የሰፊው ሕዝብ አገር ወዳድነት ቆራጥነት ተጨምሮበት ያበጠው ባይፈነዳ መቼ እንዲህ በቀላሉ አንድነት ይገኝ ኖሯል?


ከትውልድ እስከ ንግሥ

   አጼ ያዕቆብ ሠርጸ ድንግል የአጐታቸው ልጅ ከሆኑት አጼ ሱስንዮስ ፋሲል ጋር ለአልጋ ወራሽነት የነበረው አለመግባባት ባስከተለው ጦርነት ሳቢያ መሞታቸውን ታሪክ ያወሳል ።
አጼ ሱስንዮስም ሥልጣን ሰገድ በሚል የዙፋን ስም በ1595 የኢትዮጵያ ንጉሠ ነገሥት ሆነው ነገሡ ።
   ተካሒዶ በነበረው ጦርነት ከፍተኛ ርዳታ ካበረከቱላቸው ሰዎች ውስጥ የወግዳው (ሸዋ) ተወላጅ አቶ ኢኤሎስ አንዱ በመሆኑ አጼ ሱስንዮስ ከሚስታቸው ከእቴጌ ወልድ ሰዓላ የወለዷትን ልጃቸውን ሐምልማላዊትን ከዳሩላቸው በኋላ ሰሜን ተብሎ ይታወቅ ለነበረው የመንግሥታቸው ክፍል ገዥ አድርገው ሾሙዋቸው ። የእቴጌ ጣይቱ የትውልድ ሰንሰለት በዚህ ሐረግ መሠረት ሲወርድ ሲዋረድ የመጣ ነው ። በሌላ አቅጣጫ የሔድን እንደሆን እቴጌ ጣይቱ የየጁ ባላባት ተወላጅነት ያላቸው ሲሆን ይኸውም « ግራኝ ተነሥቶ ባጠፋ ጊዜ ከባሕር ማዶ ዑመር ሼክ የሚባል የብር ዘንግ የብር እርኮት አሲዞ መጣና በየጁ ገብቶ ተቀምጦ ሳለ የልጅ ልጆቹ ከአካባቢው ባላባቶች ጋር እየተጋቡ የየጁ ገዥዎች በመሆናቸው ወረሼክ በሚል ቅጽል ስም ይታወቁ ዠመር ። ( ጸሐፌ ትእዛዝ ገብረ ሥላሴ  '  ታሪክ ዘመን ዘዳግማዊ ምኒልክ'  ብርሃንና ሰላም ማተሚያ ቤት አዲስ አበባ ፡ 1959 ገጽ 118 ) ። 
   እነሆ ብርሃን ዘኢትዮጵያ በሚል ቅጽል ስም የታወቁት የእቴጌ ጣይቱ ትውልድ በዚህ ታሪካዊ መግለጫ አማካይነት ቀጥሎ ባለው ገጽ በሚገለጸው ሐረግ ይብራራል ።
   እቴጌ ጣይቱ በነሐሴ 12 ቀን 1832 በጌምድር ውስጥ ደብረ ታቦር በተባለችው ከተማ ተወለዱ ። ተጠምቀው ክርስትና የተነሡት በደብረ ታቦር ኢየሱስ ቤተክርስቲያን ነው ። በልጅነት ዘመናቸው በዚሁ ደብር ውስጥ ዳዊትን ሲከታተሉ ከቆዩ በኋላ በጊዜው ይሰጡ የነበሩትን ሌሎች የሃይማኖት ትምህርቶች በየታላላቁ አድባራት በመዘዋወር ያጠናቀቁ ስለ መሆናቸው ታሪክ ዐዋቂዎች ይናገራሉ ። የተማሩባቸውም መጻሕፍት ተጽፈው ይገኙ በነበረበት የግዕዝ ቋንቋ ሆኖ ሳለ ይህንኑ ቋንቋ አጣርተው ያውቁ ነበር ። እናታቸው ወይዘሮ የውብዳር ከባለቤታቸው ደጃች ብጡል ኃይለ ማርያም ሞት በኋላ በጅሮንድ መዩ የተባሉትን የአጼ ቴዎድሮስ ባለሟል አግብተው ነበር ። እሳቸውም ጣይቱ ብጡል ትምህርት እንዲቀስሙ ለማድረግ ልዩ መምህር ቀጥረውላቸው እንደ ነበር ይታወቃል ። እቴጌ ጣይቱ በማኅደረ ማርያም ሆነው ይማሩ መጻሕፍትን ይቀጽሉ በነበሩበት ጊዜ ለቤተ ክርስቲያን መጋረጃ መሥሪያ በትርፍ ጊዜአቸው ፈትል እየፈተሉ ያቀርቡ ነበር ። በበገና ቅኝትና ድርደራም በኩል የታወቁባለሙያ ነበሩ ። ( ብላታ ገብረ ሕይወት በለጠ ፡ ቃለ መጠይቅ ፡ አዲስ አበባ 25 ሐምሌ 1972 እና መኰንን እንዳልካቸው ጣይቱ ብጡል አዲስ አበባ 1956 ገጽ 1-2 ) ።
   ዳሩ ግን ለእቴጌ ጣይቱ አነሣሥ ዐይነተኛ ምክንያት የሆነው ከትውልዳቸውና ከትምህርታቸው ይልቅ ከአጼ ምኒልክ ጋር በጋብቻ መተሳሰራቸው ሆኖ ሳለ ሁኔታውን ከመሠረቱ ማብራራት አስፈላጊ ይሆናል ።
   1848 ንጉሥ ኃይለ መለኮት ከአጼ ቴዎድሮስ ጋር አድርገውት በነበረው ጦርነት ተሸንፈው እንደ ሞቱ ልጃቸው አቤቶ ምኒልክ ተማርከው ወደ ግዞት መወሰዳቸው ይታወቃል ። ዐሥር ዓመት በግዞት እንደ ቆዩ አምልጠው በወሎ በኩል ተጉዘው በነበረበት ጊዜ ብዙ ተከታዮችን በማፍራት ወዲያውኑ ኃይላቸውን ለማስተባበር ቻሉ ። በጊዜው የአጼ ቴዎድሮስ የሸዋእንደራሴ ከነበሩት አቶ በዛብህ ጋር ነሐሴ 17 / 1857 ላይ በጋዲሎ አካባቢ በተደረገው ጦርነት ድል ነሥተው ወደ አንኮበር ገብተው በነሐሴ 24 / 1857 ነገሡ ።
   በንጉሥነት ማዕረግ በአባታቸው ዙፋን በተቀመጡ ሁለት ዓመታቸው ልጅ ( ኋላ ፊታውራሪ ) አሉላ ብጡልና ባላምባራስ (በኋላ ራስ) ወሌ ብጡል አጼ ቴዎድሮስን ከድተው ወደ ሸዋ መጡ ። በነሱም ምክንያት በጊዜው ብልህነትና ዐዋቂነት ይነገርላቸው ስለ ነበሩት እኅታቻው ወይዘሮ ጣይቱ ብጡል አስቀድመው በግዞት ላይ ሆነው ያውቁት ከነበረው ይበልጥ ለማወቅ ቻሉ ። ንጉሡ (ምኒልክ) በ1869 የፋሲካን በዓል በባሕር ዳር አቅራቢያ ሔደው እንዳከበሩ በጣይቱ ብጡል እናት በወይዘሮ የውብዳር ቤት ከጣይቱ ብጡል ጋር ተጫጭተው ስለጋብቻቸው ተነጋገሩ ። ከዚያም ዋና ከተማቸው ወደ ነበረችው ደብረ ብርሃን ተመልሰው 
መጡ ።     
   በ1871 ወይዘሮ ጣይቱን ለማስመጣት በቤተ መንግሥቱ በተደረገው ምክር መሠረት አለቃ ተክለ ማርያም ወልደ ሚካኤል ደብዳቤ ተሰጥቷቸው ተላኩ ። በዚያም አስፈላጊው ሁሉ በተፋጠነ ሁኔታ ተሟልቶ በጐጃም በኩል ደንገጡሮችና አሽከሮች አስከትለው ጉዞውን ዠመሩ ። ደብረ ብርሃንም በገቡ ጊዜ ንጉሡ (ምኒልክ) ታላቅ አቀባበል አደረጉላቸው ። ከዚያም ወንድማቸው ራስ ወሌ ዘንድ ለጥቂት ዓመታት ያህል ተቀምጠው ከቆዩ በኋላ የጋብቻቸው ሥነ ሥርዓት ሚያዝያ 25 / 1875 በአንኮበር መድኃኔዓለም ቤተክርስቲያን ቅዱስ ቁርባንን ተቀብለው ተፈጸመ ።
   በማንኛውም ጉልታዊ ኅብረተሰብ እንደሚታየው ትውልድና ጋብቻ መንግሥታዊ ሥልጣንን ለመመሥረት አስፈላጊ ሁኔታዎች መሆናቸው ሲታወቅ የኢትዮጵያም ታሪካዊ ሁኔታ ከዚህ የተለየ ሊሆን እንደማይችል እነሆ የእቴጌ ጣይቱ ታሪክ በዚህ አንጻር ሲታይ አንድ ምስሌነት አለው ። (ኮራዶ ዞሊ የተባለ ኢጣሊያዊ « ኢትዮጵያ ዲኦጂ » (የዛሬዪቱ ኢትዮጵያ) በሚል መጽሐፉ ስለ እቴጌ ጣይቱ የሰጠውን ገለጻ እዚህ ማሥፈሩ ጠቃሚ ነው ።

ከንጉሠ ነገሥት ባለቤታቸው የአራት ዓመት ታላቅ የሆኑት እቴጌ ጣይቱ በጠባያቸው እጅግ የተለዩ ነበሩ ። አጼ ምኒልክን ባገቡበት ጊዜ ፈት ነበሩ። ቆንዦ ብቻ ሳይሆኑ ደስ የሚሉ ደማም እጅግ ብልህና ጀግና ነበሩ።  የግል ችሎታቸውንና የባለቤታቸውን መንፈስ የተገነዘቡት እቴጌ ጣይቱ የንጉሡን ሙሉ እምነት ለማግኘት ጊዜ አልወሰደባቸውም ።( Corrado Zolo , Ethiopia d` OGGI Societa anonimo Italiana rtarei grafiche, Roma 1930 , p. 78-79)

   ንጉሡ « አጼ ምኒልክ ንጉሠ ነገሥት ዘኢትዮጵያ » የሚለውን ስም በተቀዳጁ በሦስተኛው ቀን ጥቅምት 27/ 1882 ወይዘሮ ጣይቱ እቴጌ ተብለው ተሠየሙ ። የሥርዓተ ንግሡ አፈጻጸም በከፍተኛ መሰናዶ የተጠናቀቀ በመሆኑ እጅግ ደማቅ ነበር ። አዛዦቹ ደንገጡሮች አሽከሮችና ገረዶች የተለያየ መልክ ያላቸውና ያሸበረቁ ልብሶች ከማድረጋቸውም በላይ ከወርቅ በተሠሩ የቀለበት የአንባር የጉትቻ ወዘተ ...... ጌጣጌጦች አጊጠው የወርቅ መጫሚያ ተጫምተው ነበር ። በዓሉን ደማቅ ካደረጉት ጉዳዮች ውስጥ ለመመልከት የመጡት ሰዎች ብዛት ከፍተኛ ስለነበር የእልፍኙ አዳራሽ ባለመብቃቱ የእልፍኙ ደጃፍ ሞልቶ ነበር ።
   አጼ ምኒልክ ከአቡነ ማቴዎስና ከካህናቱ ጋር ሆነው ወደ ዳሱ በመሔድ ዙፋናቸው ላይ ተቀመጡ ። ወይዘሮ ጣይቱ ከደጋፊ ወይዛዝርት ተከታዮቻቸው ጋር ሆነው ከዙፋናቸው በስተቀኝ ተዘርግቶ በተዘጋጀው በሐር የተጋረደ አልጋ ተቀመጡ ። ካህናቱም አስፈላጊውን ጸሎት ካደረሱ በኋላ ጳጳሱ አቡነ ማቴዎስ ከንጉሠ ነገሥቱ እጅ የተቀበሉትን ዘውድ ደፉላቸው።   ቀጥሎም የሐሩ መጋረጃ እንደ ተገለጠ ራሶች ደጃዝማቾች መኳንንቶች በፊታቸው 
« እቴጌ » ጣይቱን እጅ እየነሡ ዐለፉ ። ከዚያም ትልቅ ግብዣ ተደርጎ ሥነ ሥርዓቱ      ተፈጸመ።  በአጋጣሚው 51 ጊዜ የመድፍና ለአንድ ሰዓት ሙሉ የቆየ የጥይት ተኩስ         ተሰማ ።
   ከዚያም ጊዜ ዠምሮ በታወቁበት « እቴጌ ጣይቱ ብርሃን ዘኢትዮጵያ » በሚል የክብር ስም ማኅተም ተቀረጸላቸው ። እነዚህ ታሪካዊ ሒደቶች እቴጌዪቱን በኢትዮጵያ ፖለቲካዊ ወታደራዊና ማኅበራዊ ኑሮ ውስጥ ከፍተኛና ብሩህ ሚና ለመጫወት ያስቻሏቸውን ሁኔታዎች አዘጋጁላቸው ። ( ማኅተሙ በጸሐፌ ትእዛዝ ገብረ ሥላሴ እጅ ይቆይ እንደነበር ይነገራል በምን እንደ ተሠራ በውል ለማወቅ ለጊዜው ባይቻልም በዕንጨት  (ወይም በፕላስቲክ)  እንዳልተሠራ በጊዜው ከነበረው ልምድ ለማረጋገጥ ይቻላል ። በዘመኑ ልምድ መሠረት ባለጉዳዮች ለሚያመለክቱት ጉዳይ ማስረጃነት በሐሰት እንዳይጠቀሙበት በሚል ሰበብ በሟቹ አርበኛው ቀን ማኅተሙ ተቀጥቅጦ( ብረትዦ) ይጠፋ እንደነበር ይታወቃል  የእቴጌ ጣይቱ ማኅተም መልክ በአባሪ ሠፍኖ የሚታየው ሆኖ ሳለ የማኅተሙ አካል ተቀጥቅጦ እንዳልጠፋአጠራጣሪ አይሆንም ) ።

የፖለቲካ ተግባሮች    

   እቴጌ ጣይቱ በፖለቲካ አስተዳደር አንጻር የነበራቸው ችሎታና ተግባራዊ እንቅስቃሴ በታሪክ ዐዋቂዎች ዘንድ ተደናቂነትን አትርፎላቸዋል ። በየጊዜው ይነሡ በነበሩ የሀገር ጉዳዮች ላይ ይይዙት የነበረው አቋም ይሰጡት የነበረው ውሳኔና ያስተላልፉት የነበረው ትእዛዝ ተሰሚነትና ተቀባይነት እያገኘ እንደ መሔዱ መጠን ከጊዜ ወደ ጊዜ እየጨመረ ይሔድ ለነበረው የፖለቲካ ሥልጣናቸው ዐይነተኛ ምክንያት ነበር ። ይህንን ለማስረዳት አንዳንድ ምሳሌያዊ የሆኑ ሁኔታዎችን በተናጠልም ቢሆን ማቅረቡ አስፈላጊ ይሆናል ።
    ኅዳር 4 ቀን 1879 አጼ ምኒልክ ባርሲ በኩል ወደ ሐረር በዘመቱ ጊዜ አባ ሰይጣን በተባለ የፈረስ ስም የታወቁት ደጃች ወልደ ገብርኤል ጨርጨርና ኢቱን ተሹመው ሳለ የሐረሩ ዘመቻ የበኩላቸውን ዝግጅት በማጠናቀቅ ላይ እንዳሉ ወታደሩ እየከዳቸው ተቸግረው ነበር ። እቴጌ ጣይቱ ያን ጊዜ እንጦጦ ከተማ ነበሩ ። ወሬውን ሲሰሙ እነዚህ ወታደሮች ጠቅለው ወደሳቸው እንዲመጡ በማለት ጥገኝነት የሚሰጧቸው በማስመሰል ከሰበሰቧቸው በኋላ በየቦታው ወዳለው ምስለኔ ደብዳቤ ይዘው እንዲሔዱ በማድረግ እያስያዙ ያሳስሯቸው እንደነበርና ይኸም የወይዘሮ ጣይቱን ዘዴኛነት ሕዝቡ ሁሉ በአድናቆት እንዲናገር ያደረገ መሆኑን ጸሐፌ ትእዛዝ ገብረ ሥላሴ ስለ ዳግማዊ ምኒልክ በጻፉት መጽሐፋቸው ገጽ 142-3 እንዲህ ሲሉ ጠቅሰውታል ።
ወይዘሮ ጣይቱም አንኮበርም ኤፍራታም ግሼም መርሐቤቴም ባለው ምስለኔ ሁሉ ደብዳቤ ላኩ ቃሉም ይህ ነው ከደጃች ወልደ ገብርኤል ዘንድ የመጣውን ሰው ቀለብ አደራጁ ብዬ ወደ እናንተ እሰዳቸዋለሁ ። እኔ ከዚህ ያለውን ማክሰኞ ቀን አስረዋለሁ እናንተም በዚያ ቀን መሣሪያውን እየተቀበላችሁ ግንድ እየፈለፈላችሁ እሰሩ አሉ ። በግንዱም እሰሩ ማለታቸው ባላገሩ ሁሉ እግር ብረት አያገኝም ስለማለት ነው ። ለራስ ጐበናም መኳንንቱን እሰዳለሁና ከደኅና ሥፍራ እሰራቸው ብለው ላኩ ።
... ወታደሩም ደብዳቤውን ተቀብሎ እንደ ኦርዮ ጦማረ ሞቱን እየያዘ ሔዶ ከአዋሽ አንሥቶ እስከ ጉልማሴ ቀብር ድረስ በአንድ ዕለት ማክሰኞ ቀን ተይዞ ታስሮ አደረ።
ሰው ሁሉ ወይዘሮ ጣይቱ ባደረጉት ነገር እጅግ ተደነቀ ።  
     ይህ ጉዳይ ከአጼ ምኒልክ ወሬ መጥፋት ጋር ተዳምሮ ሕዝቡን አሳስቦትና ሥጋትም ላይ ጥሎት ነበር ። ወይዘሮ ጣይቱ ለወደፊት በዝርዝር እንደሚታየው ሁኔታውን ለማረጋጋት ሲሉ ከእንጦጦ ወርደው በፊንፊኔ አካባቢ ቀደም ሲል ሠርተውት በነበረው ቤት መኖር እንደ ዠመሩ ሕዝቡ ለዘማቾቹም ሆነ ለሀገሪቱ ደኅንነት የነበረው ሥጋት ተወግዶ የተለመደውን ዕለታዊ ኑሮ ቀጠለ ። እንዲያውም የሳቸውን አርዓያነት በመከተል ሕዝቡ የየራሱን ቤት እየሠራ በመሥፈሩ ለአዲስ አበባ ከተማ አመሠራረት ዐይነተኛ መንሥኤ እንደነበረ ታሪክ ዐዋቂዎች ይናገራሉ ። እቴጌ ጣይቱ ልዩነትን ከሚጋብዙ የውስጥ ኃይሎችና የአገሪቱን ነጻነትከሚተናኰሉ የውጭ ወራሪዎች (ኰሎኒያሊስቶች) ጋር ያካሔዱት ያላሰለሰ ትግል ጠንካራ ለሆነ ማዕከላዊ መንግሥት አፈጣጠር ያደረገው አስተዋጽኦ በቀላሉ የሚገመት አይሆንም ።
   ዳሩ ግን እቴጌ ጣይቱ በኢትዮጵያ ፖለቲካ ተሳትፎአቸው የገነነውና በአገር አስተዳደርም ውስጥ ከፍተኛ ሚና መጫወት የዠመሩት ኢትዮጵያ ሚያዝያ 25 ቀን 1881 በውጫሌ ላይ ከኢጣሊያ ጋር ተፈራርማ በነበረው ውል ውስጥ በጣልያንኛው ትርጉም ሀገሪቷን ነጻነት እንደሌላት ጥገኛ በማስመሰል ዓላማ ላይ የተመረኮዘ ውንብድና መኖሩ ከታወቀ ወዲህ ነው ።  ጉዳዩ በተለይ የውሉን ዐሥራ ሰባተኛ አንቀጽ የሚመለከት ሆኖ ሳለ የትርጕሙም ይዘት ኢትዮጵያ ከውጭ ሀገር መንግሥታት ጋር የሚኖራትን ግንኙነት ሁሉ በኢጣሊያ መንግሥት አማካኝነት ማድረግ እንዳለበት የሚገልጽ ነበር ።
   ይህ ለዐድዋ ጦርነት መነሣት ምክንያትና ዋነኛ መንሥኤ የሆነው ጉዳይ ሊታወቅ የቻለው አለቃ ዐፅመ ጊዮርጊስ የተባሉ ቋንቋ ዐዋቂ አጼ ምኒልክ በሰጧቸው ትእዛዝ መሠረት የውሉን ሰነድ በመመርመር የውሉ ዐሥራ ሰባተኛው አንቀጽ የያዘውን የትርጕም መዛባት በመግለጽ ጉዳዩ ኢትዮጵያ የምትጐዳበት ስለመሆኑ ጭምር በማስረዳት በሰጡት ቃል ነው ። አጼ ምኒልክ በጊዜው ወደ ቤተ መንግሥት አዘውትሮ ይመላለስ የነበረው የጣልያኖች ወገን የውጫሌ ውል ፈራሚ ኮንቲ አንቶኒሊ « በለመለመ ምላሱ » ይማርካቸው ስለነበር እምነታቸውን የጣሉበት ቢሆንም ከዕለታት አንድ ቀን ሊጠይቃቸው ሲመጣ « ያ የተዋዋልነው ውል የማታለልና የማጭበርበር ነገር አለበት ይሉኛል እኔ ግን አንተን አምኘህ ነው ምነው እንዲህ አደረግኸኝ » ብለው ቢጠይቁት ጉዳዩን ከማስተባበሉም በላይ አለቃ ዐፅመ ጊዮርጊስን በጉዳዩ በመወንጀል ንጉሡ የእስራት ቅጣት እንዲፈርዱባቸው ለማድረግ ችሎ ነበር ።( የአለቃ ዐፅመ ጊዮር
ጊስ የልጅ ልጅ የሆኑት አቶ ስለሺ ገብረ ጊዮርጊስ ዘንድ በሚገኝ በአለቃ ዐፅመ ጊዮርጊስ እጅ ጽሑፍ ከተዘጋጀታሪክ በደራሲ*ው የተገለበጠ )። 
   ይህ ሆኖ ሳለ ሙስዬ ማሪ ዴሎሜኩል የተባለ የአቦከ (ጅቡቲ) አምባሳደር የነበረ የፈረንሣይ ዲፕሎማት በሯጭ ግመል አውሳን አቋርጦ የንጉሡ ጊዜያዊ ማረፊያ ወደነበረችው አንኮበር በመግባት የጉዳዩን አደገኛነት በማስረዳት አለቃ ዐፅመ ጊዮርጊስን የሚደግፍ ገለጻ ለአጼ ምኒልክ የሰጠ መሆኑ ይታወቃል ። የፈረንሣዩ ዲፕሎማት ጨምሮ በሰጠው ቃል « ከዛሬ ጀምሮ ለአውሮፓ ነገሥታት ስላንድ ነገር ቢጽፉ '  የርስዎን መንግሥት አናውቀውም በኢጣልያ መንግሥት አማካይነት ካልሆነ በቀር አንቀበልዎትም '  ብለው መልስ ይሰጡዎታል »    ብሎ ነገራቸው ። ከዚያም በጉዳዩ እርግጠኛነት ለመተማመን ተጻጽፈው ኖሮ የተነገራቸው ሁሉ እውነት መሆኑን ስለ ተገነዘቡት አለቃ ዐፅመ ጊዮርጊስን ከታሰሩበት እንዲፈቱ አደረጉ 
 (አጼ ምኒልክ አለቃ ዐፅመ ጊዮርጊስን  « ስለ ሀገርህና ለኔ ስትል የነገርኸኝን እውነተኛ ምክር አልሰማ ብዬ በሐሰት እንድትታሰር አድርጌ ስለ በደልኩህ ማረኝ ዐፅመ ጊዮርጊስ » ብለውእንደ አንድ ተራ ሰው ይቅርታ ጠየቁዋቸው ይባላል) ።     
   እቴጌ ጣይቱ አስቀድመው የአለቃ ዐፅመ ጊዮርጊስን ጉዳይ ከመረመሩ በኋላ ለዚህ መታሰር እንደሌለባቸው ለአጼ ምኒልክ አስተያየታቸውን ገልጸው እንደነበር የሚነገር ቢሆንም ይህማስረጃ እስከ ተገኘበት ጊዜ ድረስ ታስረው ሦስት ዓመት እንደቆዩ ይታወሳል ። እሳቸውም 
እንደ ተፈቱ ።
'  ዐፅመ ጊዮርጊስ ቢታሰር ቢፈታም ለሀገሩ የሚገባውን ሠርቶ ነው ። ኧረ ለመሆኑ 
ኢትዮጵያዊ ነኝ የሚለው ዮሴፍ ጣልያኖች በተንኮል ገብተው በማታለል ይኸን የመሰለ ሥራ ሲሠሩ አነጋጋሪ ሆኖ ሳለ እንዴት ሳያስጠነቅቅዎ ቀረ '  በማለት የእቴጌ ጣይቱ  የቁጣ መዓት ወደ ዮሴፍ ዞረ ። ከዚያም ጨምረው ከእንግዲህ ወዲህ የኢትዮጵያን ጥቅም የሚነካ ሥር የሚነቅል መሠረት የሚያፈርስ ጉዳዩን ሁሉ እኔ ሳላየው እንዳያልፍ ይፍቀዱልኝ ብለው ለንጉሡ ባመለከቱት መሠረት ይኸው አንቺ ሳታዪው ሳትመረምሪው አያልፍም በማለት ፈቀዱላቸው። ( ዝኒ ከማሁ)	
   ከዚህ ቀጥሎ አጼ ምኒልክ ሙስዬ ኢልግንና ሙስዬ ሽፍነን ወደ ፈረንሳይ መንግሥት በመላክ ስለ ተጠቃሹ ውል እንዲያስረዱና መንግሥታቸውም አንቀጾቹ እንዲሰረዙ ለማድረግ በነገሩ ገብቶ እንዲገላግላቸው የሚቻላቸውን ቢያደርጉም በጣልያን መንግሥት እምቢተኝነትጥረቱ ባለመሳካቱ ሚኒስትሮች የጦር አለቆችና መኳንንት የሚገኙበት ጉባኤ እንዲጠራ አደረጉ ። እያንዳንዱ ሰው ስለ ተነሣው ችግር ያለውን አስተያየት ሀገር ፍቅር በተሞላበት አንደበትና የጋለ መንፈስ ሲገልጽ ቆየ ። እቴጌ ጣይቱም በበኩላቸው « እኔ ሴት ነኝ ጦርነት አልወድም ሆኖም ይኸን ኢትዮጵያን የኢጣልያ ጥገኛ የሚያደርግ ውል ከመቀበል ጦርነት እመርጣለሁ » ሲሉ አስተያየታቸውን ሰጡ ። (Augusto Salimbeni, edited by Cairo Zagh, I Crispi E Menelich, Industria Libraria Tipografica Editrice, Torino, 1956, p. 258.)
   በሌላ በኩል እቴጌ ጣይቱ ወንድማቸውን ራስ ወሌን አተኩረው በማየት በታወቀው ዠግና አንደበታቸው የተሰበሰበውን ሕዝብ ስሜት ለመቀስቀስ ድምፃቸውን እንዲያሰሙ ማድረጋቸው ይነገራል ። ( ራስ ወሌ እጅግ የታወቁ ዠግና ስለ መሆናቸው ከተገጠመላቸው ግጥሞች ጥቂቱን እዚህ ላይ ማስፈሩ ተገቢ ይሆናል ።
« ሰባት ደጃዝማች የጠመቀውን የወሌ ፈረስ ጠጣው ብቻውን ። 
ወሌ ወሌ ወሌ ቢሏችሁ የወረባቡ አይምሰላችሁ የሳት አሎሎ መርጦ (አ) ለላችሁ ።»  
 
እሳቸውም '  መልኩ ከመልካችን የማይመሳሰል ቋንቋው ከቋንቋችን የማይመሳሰል በባሕር ከልሎ የሰጠንን አገራችንን የሚቀማ ጠላት መጥቶ እንዴት ዝም እንላለን እንዋጋለን እንጂ '  ማለት የሀገሪቱን ቁንጅና ልምላሜ የምታፈራውን የእህልና የከብት ዐይነት እየጠቃቀሱ በማንሣት '  ኧረ ለመሆኑ ተራራው ሸለቆው ወንዛወንዙ ጨፌው ሜዳው ማነው ቢሉት የማነው ብሎ ሊመልስ ነው፤ እንገጥመዋለን እንጂ ! በማለት የተሰበሰበውን ሕዝብ ልብ የሚነካና ወኔውንም የሚቀሰቅስ ንግግር በማድረጋቸው የጋለ ጭብጨባ ተደረገላቸው ። ( ፊታውራሪ አበበ ገብሬ ከአለቃ ዐፅመ ጊዮርጊስ ተጽፎ በእጃቸው ይገኝ የነበረውን የጽሑፍ ማስታወሻ በመጥቀስ የሰጡት መግለጫ አዲስ አበባ 1968 )
   አጼ ምኒልክ በበኩላቸው በሰጡት የመደምደሚያ ቃል « ... የምዘምተውም እኔው ራሴ ነኝና ተከተለኝ መቃብርህን በገንዘብህ እንድትገዛ የምትገደድበት ጊዜ ሳይደርስ ለሀገርህ ለሃይማኖትህ ለሚስትህና ለልጅህ ስትል ተዋጋ ። የሚደረገውም ዐዋጅ ይደርስሃል ...» በማለት የጉባኤው ፍጻሜ ሆነ ። ( ዝኒ ከማሁ) 
   ስለ እቴጌ ጣይቱ ፖለቲካ እንቅስቃሴ በምሳሌነት ሊቀርብ የሚችል ሌላ ዐይነተኛ ታሪክ አጼ ዮሐንስ ከሞቱ በአንድ ዓመታቸው በመጋቢት 1882 አጼ ምኒልክ አገሩን ለማረጋጋት 
ሲሉ መኻል ትግሬን ለመጐብኘት በሔዱ ጊዜ እቴጌ ጣይቱ ለሸዋም ለወሎም ለበጌምድርምለየጁም መካከል በሆነችው ደሴ ከተማ ሆነው አገሩን እንዲጠብቁ በማለት ትተዋቸው እንደሔዱ እዚያ ሆነው ያከናወኑት ተግባር ነው ። በዚህ ጊዜ ደጃች ዘገየ የጁን ለመያዝ መሸፈቱተልኮባቸው ኖሮ ሁኔታውን ርሱን ለማስወጋት ጓዝ ባስነሣ አገር ይሸበርብኝ የለምን» በማለት
« ያገሬ ሰው አንተ ትጐዳለህ ብዬ እዚህ ተቀምጫለሁ ከጥንት ከጉግሣ ዠምሮ እስከ ዛሬ ድረስ ቂም የለንም ። አሁንም በናንተና በኛ መካከል ነገር እንዳይመጣ ተጠን
ቀቁ ። ደጃች ዘገየ እንኳን ገብቶ ለመግዛት ከየጁ ውሃ በፍኙ ጠጣ ያሉ እንደሆነ ደምነን ። ምድጃህን ሴትህን ጠብቅ » የሚለውን ዐዋጅ ወልዲያ ገበያ ላይ አስነገሩ ። 
( ዝኒ ከማሁ)    
   ይህ አዋጅ በተሰማ ጊዜ ሰዉ ደጃች ዘገየን አጥብቆ ከለከለ ። አትምጣብን የመጣህ እንደሆነ እንወጋሃለን አለው ። ነገሩ አንዳች ደም ሳይፈስ በዚህ አከተመ ጸሐፌ ትእዛዝ ገብረ ሥላሴ እቴጌ ጣይቱ በዚህ ወራት ያከናወኑትን ተግባር የተመረጠ ዠግና እንኳን ሊያጠናቅቀው  እንደማይችል በመቁጠር አስተያየታቸውን ገልጸዋል ።
    ተጨማሪ ምሳሌ ቢያስፈልግ ፊታውራሪ ገበየሁ በኅዳር 28 ቀን 1888 በአምባላጌ ላይ ጣልያኖች ገጥመው በነበሩበት ጊዜ ምንም እንኳ በድል አድራጊነት የተመለሱ ቢሆንም የጦሩ አበጋዝ የነበሩ ራስ መኰንን « ስለ ጦርነቱ በቅድሚያ ሳያማክሯቸውና ሳያስፈቅዷቸው መዋጋታቸውን በመቃወም » አስረዋቸው እንደነበር በታሪክ ይታወሳል ። ( ይህ እቴጌ ጣይቱ የጦር አበጋዙን ራስ መኰንንን « ለጌታዬ የጦር ድግስ አላቆይም ብሎ ጠላቱን ተዋግቶ ድል ባደረገ ያሰርከው ድል 
ቢሆን ኖሮ ምን ልታደርገው ነበር » ብለው ለጠየቁዋቸው ራስ መኰንን የሰጡት መልስ ሲሆን እቴጌይቱ የተሰጣቸውን መልስ በመገምገም » እርሱ ሲዋጋ አንተ ጠላት ሲሠራው ለነበረው አጥር ጭቃ ታቀብል ኖሯል » ብለው የተግሣጽ ቃል ተናገሩዋቸው ። ፊታውራሪ ገበየሁ ድሮውንም ቢሆን የእቴጌን አስተዋይነትና ፍትሕ ዐዋቂነት ያውቁና ይተማመኑበትም ስለነበረ « የጌታዬ ጠላት እንኳን ጣቶቹ በክር ታሰሩ እንጂ እኔንስ ነገ ጌታዬናእመቤቴ መጥተው ይፈቱኛል » ማለታቸው ይነገራሉ ። ፊታውራሪ ገበየሁ እጅግ የታወቁ ጀግና ስለመሆናቸው « ጀግና እንደ ገበየሁ መሣሪያ እንደ ጐበዝ አየሁ » እየተባለ ይነገርላቸው ነበር ። ቀኛዝማች መዘምር ኃይሌቃለ መጠይቅ አዲስ አበባ 1965 ።
   እቴጌይቱ ባንድ በኩል ውጊያው ጠላትን ከትልቁ ጦርነት በፊት በማዳከም ረገድ የተወሰደ ርምጃ መሆኑን በመገንዘብ የፊታውራሪ ገበየሁን መፈታት በመሻት ።
በሌላ በኩል በሁለቱ ባለ ሥልጣኖች ቂም ምክንያት ሊከተል የሚችለውን ጥፋት በመገመት በአስታራቂነት በመቅረባቸው አሥጊውን ሁኔታ በማስወገድ ይጠበቅ ለነበረው የዐድዋ ጦርነት የኅብረትና የትብብር ግንኙነት እንዲመሠረት አደረጉ ።
   በከባድ ጦርነት መሥዋዕትነት የተገኘውን የፖለቲካ አንድነት በመጠበቅና በማጠናከር ረገድ እቴጌ ጣይቱ ከፍተኛ የዲፕሎማትነት ችሎታ የነበራቸው አስተዋይነትንና ታጋሽነትን ያጣመሩ እንደነበሩ በቅርብ ያውቋቸው የነበሩና አሁንም በሕይወታቸው ያሉ አዛውንት ይመሰክሩላቸዋል ። ይህም ከላይ በተመለከተው አጭር ታሪካዊ ዘገባ አስረጂነት ግልጽ ሆኖ የሚታይ ነው ።
   ከዚህም በላይ የሕዝቡን ደኅንነትና ሰላም ለማስጠበቅ ባላቸው ዓላማ በተለያዩ አቅጣጫዎች ያለመታከት ያከናውኗቸው በነበሩት አስተዳደራዊ እንቅስቃሴዎች አኳያ ሲታይ እቴጌ ጣይቱ በጐ ፈቃደኝነትና ታታሪነት የተዋሐዳቸው የሴት ጀግና ስለመሆናቸው የሚያጠራጥር ነገር አይኖርም ።
   ኢትዮጵያውያን በውጭ አገር በሚኖሩበት ጊዜ መብታቸውና ክብራቸው ተጠብቆ የሚኖሩበትን መንገድ በመተለም በተለይ በኢየሩሳሌም የሚኖሩና ለጉብኝትም የሚሔዱ ምዕመናን መልካም መስተንግዶ እንዲያገኙ በማለት ባለ ፎቅ ቤቶችና ብዙ ገዳማት ማሠራታቸው ይታወቃል ። ( አባ ያሬድ ቃለ መጠይቅ አዲስ አበባ ነሐሴ 1970 በተጨማሪ ብጹዕ አቡነ ፊሊጶስ ኢየሩሳሌምን ዕወቁ ብርሃንና ሰላም ማተሚያ ቤት አዲስ አበባ 1964 ገጽ 171) 
በሌላ በኩል ለቤተ መንግሥቱ መተዳደሪያ ከተመደቡት መሬቶች ውስጥ ለቤተ ክርስቲያን አገልጋይ እንደየማዕረጋቸው ሲሰጧቸው ቆይተዋል ። ( የስጦታው ዝርዝር እንጦጦ ማርያም በሚገኘው የብራና ወንጌል ላይ ተመዝግቦ ይገኛል ። ይህ ወንጌሉ ቋሚ ቅርስ እንደሆነ በመገንዘብ ለስጦታዎቹ ማስታወሻነት አስተማማኝ መዝገብ በመሆኑ ከጥንት ጀምሮ ይደረግ የነበረ ልምድ ነው )። 
   የተለያዩ አውራጃዎችን እንዲያስተዳድሩ የሚላኩትን ሹማምንት ማንነታቸውን በማጥናት ስለ ታማኝነታቸውና ብቃታቸው ካረጋገጡ በኋላ እንዲመረጡ ያደርጉ ነበር ። ወዳጅ መስለው ይገቡ የነበሩት የውጭ አገር መንግሥታት መልእክተኞች ለሚሸርቡት የተንኮል ወጥመድ ጥንቃቄ መውሰድ እንዳለባቸው በቅድሚያ አስተዋይነት የተሞላበትን ምክር ይለግሷቸው ነበር ። በነሱም ዘንድ የላቀ አክብሮትና ተሰሚነት እንደ ነበራቸው ይነገርላቸዋል ።
   እቴጌ ጣይቱ ለአጼ ምኒልክ ሚስታቸው ከመሆናቸው በላይ እንደ እኅት ሆነዋቸው ስለ ማናቸውም ነገር ያማክሯቸው ያበረታቷቸውና ያጥናኗቸው ነበር ። '  ንጉሥ'  ብለው ነበር የሚጠሯቸው ። አጼ ምኒልክም ይፈሯቸው ያከብሯቸውና ይወዷቸው ነበር ። በምክራቸውምይጸኑ ነበር ተጋፍተው አያፈርሱትም ነበር ። ጉዳዩን ለማብራራት እቴጌ የሚለው ቃል አመጣጡን እኅት ከሚለው መሆኑን መግለጹ አስፈላጊ ይሆናል ። (ባላምባራስ ከበደ አድነው ቃለ መጠይቅ ፡ አዲስ አበባ ሰኔ 1972) ።
   በጊዜው የነበሩ የቤተ መንግሥት ሰዎች አጼ ምኒልክ ታላላቅ ውሳኔዎችን ከመውሰዳቸው በፊት ከእቴጌ ጣይቱ ጋር ይማከሩ እንደነበሩ ለማረጋገጥ የሚያወሱት ታሪክ አላቸው ። ይኸውም ከዕለታት አንድ ቀን ከታላላቅ መኳንንት ጋር ሲመክሩ እቴጌ ደረሱና « ምን ትመክራላችሁ » ብለው እንደ ዘበት ሲጠይቁ አጼ ምኒልክ ቀበል አድርገው « ከቡልጋና ሰንዳፋ መካከል የሚገኘው ወበሬ እስከ ዛሬ ቀላድ አልተጣለበትምና እንዲለካ በመምከር ላይ ነን » አሉ እቴጌም ነገሩን ካዳመጡ በኋላ ጥቂት ዐረፍ አሉና « የናንተ ምክር ይኸው ነው ? ወበሬ ብዙ ሰው የሚተዳደርበት ጠባብ ሀገር ነው ። ለማይጠቅም ነገር ይህን ይዛችሁ ከምትቸገሩ ብዙ ትርፍ መሬት የሚገኝበትን ታቹን (ወደ ምዕራብ ያለውን) ሰፊውን አገር ቀላድ ማስጣሉ የበለጠ አይጠቅምምን ? ሲሉ አጼ ምኒልክ የዠመሩትን ምክር አሳድረው የእቴጌን ሐሳብ ወዲያው ተቀበሉ ። ( ከቤተ መንግሥት ባለሟሎችና አሽከሮች እንዲሁም ከሌሎች ዘንድ በሰፊው የሚነገር አፈ ታሪክ) ።
አጼ ምኒልክ የእቴጌን ምክር እንደሚያዳምጡና እንደሚከተሉ ሁሉም ያውቁ ነበርና ሁለቱ « ቆይታ » የሚያደርጉበትን ጊዜ እየሰለሉ ምን ተባብለው እንደነበር ለማጣራት ይሯሯጡ የነበሩ ሰዎች ቁጥራቸው ጥቂት አልነበረም ። ሁኔታውንም በመገንዘብ ሁለቱም የእልፍኝ አሽከሮች ለጉዳዩ ጥንቃቄ እንዲወስዱ በመደረጉ ወዴት ናቸው ሲባል በቆይታ ላይ ናቸው በማለት ፋንታ መታጠቢያ ቤት ገብተዋል ወዘተ ..... እየተባለ የምክራቸውን ጊዜና ምሥጢር ሰው እንዳያውቀው ይደረግ ነበር ። ማንኛውም ጉዳይ ቢሆን ለሚኒስትሮች ምክር ቤት የሚቀርበው ሁለቱ ከተወያዩበት በኋላ ስለነበር የሚኒስትሮቹ ውሳኔ እነሱ ቀድመው የወሰዱትን የሚያጠናክር ሆኖ ካልተገኘ በስተቀር ተቀባይነት እንዳልነበረው ውስጠ ምሥጢሩን የሚያውቁት የቤተ መንግሥት ሰዎች ይናገራሉ ።
   እቴጌ ጣይቱ ከሕዝቡ ጋር በነበራቸው ግንኙነት በተለይም ያሳዩት በነበረው ርኅራኄና ልግሥና በጣም የተወደዱና የተመሰገኑ መሆናቸውን በሚያውቋቸው ዘንድ በሰፊው ይወራላቸዋል ። ይሁን እንጂ የቆሙለትን ዓላማ የሚፈታተን ጉዳይ በሚፈጠርበት ጊዜ አንደበተ ርቱዕ በመሆናቸው የማያወላውልና ቆራጥ አቋም ነበራቸው ። ግልጽ የሆነው የፖለቲካ አስተያየታቸውና ጽኑ የሆነው ተግባራዊ ውሳኔያቸው ሊደነቅ የሚችለው በተለይ የንግሥት ዘውዲቱን የሕይወት ታሪክ በአንጻራዊ አመለካከት ስንገመግም ነው ። ዘዴና ሥልጣንን እንዲሁም ምክርና ኃይልን ምን ጊዜ በእንዴት ያለ መጠን መጠቀም እንዳለባቸው በትክክል የመገመትችሎታቸው ሲታይ በዓለም ከታወቁት የፖለቲካ አርበኞች ውስጥ ሊወሳ የሚገባ ታሪካዊ ሥፍራ እንዳላቸው አጠራጣሪ አይሆንም ።
   ስመ ጥሩነታቸውን ለማትረፍ ካስቻሏቸው ጉዳዮች ጽኑ በሆነ የመንፈሳዊ ኑሮአቸው አኳያየሚታየው የልግሥናና የቤተክርስቲያን ነጻ ተግባሮች አንዱና ዐይነተኛው ነው ። ይህ ከሃይማኖት መሪዎች ጋር ልዩ ግንኙነት ለመመሥረት ያስቻላቸው ከመሆኑም በላይ የፖለቲካ ሥልጣናቸውን ለማጠናከር ከፍተኛ አስተዋጽኦ እንዳደረገ ከሌሎች ታላላቅ የፖለቲካ ሰዎች ታሪካዊ አነሣሥ ለመገንዘብ ይቻላል ።
እቴጌ እግዚአብሔርን በመውደዳቸው ምክንያት የእግዚአብሔር አገልጋዮች ለሆኑት ካህናት
ሌት ተቀን ያስቡላቸው እንደነበረ የሚያስረዳ ከሌላው ስጦታቸው አልፈው ለኑሮአቸው ማዳበሪያ አንድ አውራቈቦቀሯቅሿ 185 ሩሶ ፡ሄቍሸሻቅሜቅሶቍ፡ ሩቈ 10 አራት እናቲት በጐች ለርቢ ይሰጧቸው ነበር ። ለነዚህም በጐች መዋያ ጦስኝ በብዛት የሚገኝበትን ጓሳ የሚባለውን ካንድ ጋሻ ያላነሰ መሬት መድበውላቸው በኅብረት ሲጠቀሙበት ኖረዋል ።
ከዚህም ሌላ ዲያቆናቱ ሕግ ሲገቡ የሕግ መግቢያ ማጫ ገንዘብ የክብር ልብስ ሳይቀር ይሰጡ ነበር ። ለኑሮአቸው ከዶሮ እስከ ላምና በሬ አህያ እንኳ ሳይቀር ለንብረታቸው መደገፊያ ይሰጡ ነበር ... ለቤተ ክርስቲያን ሊቃውንት የሞራል ድጋፍ በይበልጥ ይሰጡ የነበሩ እቴጌ ናቸው ። የምኒልክ ቤት ጮማ እንደ ጐመን የሚቀረደድበት ጠጅ እንደ ዝናም የሚወርድበት ፍሪዳ እረዱ ጠጅ አውርዱ የሚባልበት ሰፊ ግብዣ የሚደረግበት ቤተ መንግሥቱ በጣም የታፈረውና የተከበረው እቴጌ ከገቡ በኋላ ነው ብለው ብዙ አዛውንቶች ተናግረዋል ። 
( መምሬ አድማሱ ተክለ ማርያምና ሌሎች የእንጦጦ ቤተ ክርስቲያን ካህናት በደራሲው አስተባባሪነት የተሳተፉበት ጉባኤ እንጦጦ 1964) 

    እቴጌ ጣይቱ በሕዝቡ ዘንድ መልካም ዝናንና ፍቅርን ካተረፉላቸው ጉዳዮች ውስጥ የሆሣዕና በዓል የሚከበርበት ድግሥ የሚደገሥበት ብዙ ርስት መስጠታቸው ይገኝበታል ። ( ጌታ በአህያ ተቀምጦ ኢየሩሳሌም የገባበት ቀን ለማስታወስ የሚደረግ በዓል) ።      
የሆሣዕና አህያ የምትቀለብበትና ሥርዓቱ የሚፈጸምበት የዐሥራ ስድስት ጋሻ መሬት በርስትነት በከንቲባ ወልደ ጻድቅና ቤተሰባቸው ስም መስጠታቸው ይታወቃል ።( ከላይ የተጠቀሰው
የርስት ስጦታ ዝርዝር ሁኔታዎች በእንጦጦ ማርያም ተአምረማርያም ውስጥ ተመዝግቦና ማኅተማቸውም ሰፍሮበት ይገኛል) ።
ሌሎች ተመሳሳይ ስጦታዎች ለተለያዩ አብያተ ክርስቲያናት የለገሡ ሲሆን ለምሳሌ ያህል ለየካ ቅዱስ ሚካኤል ሠላሳ ጋሻ መሬት ለሐመረ ኖኅ ኪዳነ ምሕረት ዐሥራ ስድስት ጋሻ መሬት የሰጡት ሊጠቀስ ይችላል ።
    ለአብያተ ክርስቲያናት ይለግሡ የነበሩት እንዲህ ያሉ ስጦታዎች አመጣጣቸው እንዴት እንደነበረ በእጃችን በሚገኙት መረጃዎች ተገቢውን መልስ ለማግኘት ያስቸግራል ። ሆኖም በጊዜው የነበረው የሕዝብ ብዛት አነስተኛነት ሲታይ ብዙዎች መሬቶች በግል ይዞታ ሥር ያልነበሩ እንደሆነ ለመገመት ይቻላል ። ይኸውም የመንግሥት መተዳደሪያ መሆኑ ነው ። በግል ይዞታ ሥር ይገኙ የነበሩትን በሚመለከት ስጦታው ይከናወን የነበረው ባለመሬቶች ተጠይቀው ፈቃደኝነታቸውን ካረጋገጡ በኋላ እንደነበር ዐዋቂዎች ይናገራሉ ። ይኸውም ሲደረግ ለውጡ ከሌላ ቦታ እየተሰጠ መሆኑን ጨምረው ያብራራሉ ። 
( መምሬ አድማሱ ቃለመጠይቅ ፡ አዲስ አበባ 14 መጋቢት 1968)

የሀገር ግንባታ ተግባሮች  

   እቴጌ ጣይቱ ለኢትዮጵያ ፖለቲካዊ ወታደራዊና ኢኮኖሚያዊ ሁኔታዎች መረጋጋት የሚያረጋግጥ የሀገር ግንባታ ተግባሮች በማከናወን ረገድ ቀጥለው በተመለከቱት ጥቂት ገጾች ግልጽ እንደሚሆነው ከፍተኛ የሥራ ድርሻ አላቸው።
   በዘመናዊው የኢትዮጵያ ታሪክ ውስጥ ዐይነተኛ ሚና የተጫወተችው የአዲስ አበባ ከተማ መቆርቆር በእቴጌ ጣይቱ ከተጠናቀቁት የግንባታ ጉዳዮች አንዱ ነው ። አጼ ምኒልክ እንጦጦ በነበሩበት ጊዜ ከእቴጌ ጣይቱ ጋር ሆነው የዛሬውን ፍል ውሃ አካባቢ ዕረፍት ለመውሰድ ያዘወትሩት እንደ ነበረ ታሪክ ዐዋቂዎች ይናገራሉ ። አጼ ምኒልክ ሐረር ለመዝመት ዝግጅት ላይ እንዳሉ አብረዋቸው በመሆን ወደ ፍል ውሃ አካባቢ ወርደው በሠፈሩ ጊዜ ከድንኳናቸው ደጃፍ ሆነው ሙቀቱን ማማሩን ሀገሪቱን ተመለከቱ ።
« ከዚህች አገር ቦታ ይስጡኝና ቤት ልሥራ » ብለው ለመኑ ። ንጉሡም « ፊት ቤት አሠሪና ኋላ አገሩን እሰጥሻለሁ » አሉ ። ወይዘሮ ጣይቱም « የት ልሥራ » ብለው ጠየቁ ። ንጉሡም « አባቴ ንጉሥ ሣህለ ሥላሴ አጥር ያሳጠሩበት ይህ ነው ከዚህ ላይ ይሁን » ብለው የሚሠሩበትን ቦታ አሳዩዋቸው ። (ገብረ ሥላሴ ፡ ዝኒ ከማሁ ገጽ 138) ።
   ይህ ቤት ለጊዜው ማረፊያና ለወደፊቱም ከእንጦጦ ሲመጡ መሥፈሪያ እንዲሆን ወስነው ስለነበር « ይህን ቦታ ምን ብላችሁ ትጠሩታላችሁ ? » ብለው ያካባቢ ነዋሪዎችን ሲጠይቁ 
« ፊንፊኔ ቡልቡላ ፍልውሃ » እንለዋለን አሏቸው ። ንጉሥ ሣህለ ሥላሴ ወደዚህ አካባቢ በየዓመቱ ሀገር ለመጐብኘት መምጣታቸውን ያውቁ የነበሩ በዚያን ጊዜ ዕድሜያቸው መቶ ሃምሳ ዓመት የነበሩ አዛውንት እነዚህኑ ስሞች ጠቅሰውላቸው ንጉሡ ለሕዝቡ ዓመታዊ ግብር ያበሉበትና ያርፉበትም የነበረውን ቦታ ወስደው አሳዩዋቸው ። ቦታው ታላቁ የምኒልክ ቤተ መንግሥት የሚገኝበት የፊት በር ከፍታ ሆኖ ሳለ በዚያን ጊዜ ሎል ይባል የነበረ አሁንም ያለ ትልቅ ዛፍ ይገኝበታል ። ንጉሥ ሣህለ ሥላሴ « በዚህ ቦታ የልጅ ልጆቼ ይሠፍሩበታል።»
ብለው ተንብየው እንደነበረም እኝሁ ሽማግሌ ጨምረው ለእቴጌ ጣይቱ እንደ ገለጹላቸው ይነገራል ።(ሊቀ ጠበብት ውቤ ፡ ቃለ መጠይቅ ፡ አዲስ አበባ 16 ታኅሣሥ 1972 ) ።
   በጊዜው ወይዘሮ ጣይቱ የንጉሡን መልካም ፈቃደኝነት መሠረት በማድረግ በአካባቢው ሁኔታ እጅግ መልካም ልትባል የምትችል አንድ መኖሪያ ቤትና ስድስት አዳራሾች መሥራታቸው ይታወቃል ። ወራሪውን የቱርክ ሠራዊት ከግዛታቸው ለማስወጣት ንጉሡ የዘመቻ ዝግጅታቸውን እንዳጠናቀቁ በኅዳር 4 / 1879 ላይ ወደ ሐረር ሔዱ ። ከዘመቱ እስከ አንድ ወር ድረስም ወሬያቸው በመጥፋቱ ሕዝቡ በመሸበሩ አገሩ ሊናወጥ ሆነ ።
የሕዝቡንም መጨነቅ ወይዘሮ ጣይቱ በሰሙ ጊዜ ከዚያች ፍልውሃው አጠገብ ከተሠራላቸው ቤት ወርደው ተቀመጡ ። ከተማ መሥራትም ተዠመረ ። መኳንንቱም ቦታውን እየተመራ ቤቶች ይሠራ ዠመር ። ሕዝቡም ወይዘሮ ጣይቱ ከሜዳ ወርደው ከተማ ማሠራታቸውን ባየ ጊዜ የምኒልክን ደኅንነት በዚህ አውቀናል ብሎ ዳር እስከ ዳር ረጋ ። ሀገሩም እጅግ ያማረ ሆነ ሠራዊቱም ወደደው ። ወይዘሮ ጣይቱም ይህን ከተማ ስሙን « አዲስ አበባ በሉ » ብለው አዘዙ ። (ዘውዴ ገብረ ሥላሴ ፡ ዝኒ ከማሁ ) ።
   ይህም ሆኖ ሳለ እቴጌ ጣይቱ ከአጼ ምኒልክ ጋር የደብዳቤ ግንኙነታቸውን ዠምረው ኖሮየብዙ ቋንቋዎች ዐዋቂ የነበሩትን አቶ ገብርኤል ጐበና የተባሉትን የሊሙ ተወላጅ በማስጠራት ለወደፊቱ « ወደ አጼ ምኒልክ የምናስተላልፈውን ደብዳቤ ሁሉ '  ተጻፈ ከአዲስ አበባ'  እያልክ ጻፍ » ብለው አዘዙአቸው ። አጼ ምኒልክም የሚደርሳቸው ደብዳቤ ሁሉ '  ተጻፈ ተላከ ከአዲስ አበባ '  ሲል በአድናቆትና በመጠራጠር « እቴጌ ወዴት ሆና ነው » እያሉ ደብዳቤውን በማተኰር ይመለከቱ ነበር ። እቴጌም በጻፉት ሌላ ደብዳቤ « ያችን የምፈልጋትን ቦታ አግኝቼ አዲስ አበባ ብያታለሁ » የሚል የምሥራች መልዕክት በመላክ ጉዳዩን ገለጹላቸው ።( ንጉሥ ሣህለ ሥላሴ ፊንፊኔ መጥተው በነበረ ጊዜ ሠፍረውበትና ትንቢት ተናግረውበት የነበረው ቦታ አሁን እቴጌ አዲስ አበባ ብለው የሠየሙት መሆኑን ሲያስታውቁ ነው ። አጼ ምኒልክ አስቀድመው ነግረዋቸው የነበረው ቦታ ትክክል አለመሆኑን በዚህ አረጋግጠዋል። ይህ ቦታ የዳግማዊ ምኒልክ ቤተ መንግሥት እንደነበረ የታወቀው በፊት በር ከፍታ ላይ የሚገኘው ነው ) ።
   እቴጌ ጣይቱ የፍልውሃውን አካባቢ ለመንግሥቱ ዋና ከተማነት የመረጡበትን ምክንያት ለማወቅ እላይ ከተሰጠው ዘገባ በመነሣት በአንድ በኩል የተፈጥሮ ልምላሜ ለዚች ቦታ የሰጠችውን ውበት በሌላ በኩል በጊዜው የተከሠተውን የፖለቲካ ውጥረት ለማረጋጋት ዓላማ አጋጣሚውን በመጠቀም የኢትዮጵያን መዲና ከዲልዲላ እንጦጦ አስቀድሞ ፊንፊኔ ትባል ወደ ነበረችው አዲስ አበባ ማዛወሩን ጊዜውን ጠብቆ የመጣ ትክክለኛ ለውጥ እንደሆነ ለመገንዘብይቻላል ።
   ከዚያን ጊዜ ዠምሮ በተከሠተው የከተማ ሥልጣኔ ብሎም በተፋጠነ የማኅበራዊ ኑሮና የምጣኔ ሀብት ዕድገት አንጻር ሲታይ እቴጌ ጣይቱ በኢትዮጵያ ዘመናዊነትን ካራመዱ መሪዎች ውስጥ ዐይነተኛውና ግንባር ቀደም ሚና እንደ ተጫወቱ አጠራጣሪ አይሆንም ። ለውጡ ሰፊ ሕዝባዊ ድጋፍ ያገኘ ስለ መሆኑ ከከተማይቱ የተፋጠነ ዕድገታዊ ርምጃ የተሻለ ማስረጃ ሊኖር አይችልም ።
   ይህም ስለሆነ ነው ንጉሡ ከሐረርጌ ዘመቻቸው በድል አድራጊነት ከተመለሱ በኋላ የወይዘሮ ጣይቱን ውሳኔ እንዲጸና በማድረግ አዲስ አበባ የመንግሥታቸው ዋና ከተማ ልትሆን የበቃችው ።
   በሌላ በኩል እቴጌ ጣይቱ በታላቅ ወታደራዊ ትግል ካልሆነ በስተቀር ሊጠናቀቁ የማይችሉትን የሀገር ጉዳዮች በፖለቲካ እንቅስቃሴ አማካኝነት ለማስወገድ ከፍተኛ ችሎታ የነበራቸው ፍትሕ ዐዋቂ እንደ ነበሩ እላይ የውጫሌን ውል በማስመልከት በተሰጠው ታሪካዊ ዘገባ ተወስቷል ። ችግሩን ለማስወገድ ሁለቱ ሀገሮች ውይይቶችን ያካሔዱ ቢሆንም መፍትሔ ለማግኘት ካለመቻሉም በላይ ሁኔታው በየካቲት ወር 1888 የዐድዋን ጦርነት ቀሰቀሰ ።' ክተት
ሠራዊት ምታ ነጋሪት '  ተብሎም የጦር ዐዋጅ ወጥቶ በመላ ኢትዮጵያ አስተጋባ ። እቴጌ ጣይቱ በዚህ ጦርነት አኳያ የነበራቸው የተቆርቋሪነትና የዠግንነት አቋም በውጫሌው ውል እንደ ገለጹት ከተወሳው የተለየ ሆኖ የሚታይ ሳይሆን የረዥሙ የትግል ታሪካቸው አካል ሆኖ የሚገለጽ ነው ። በወታደራዊ ዠብዱም ረገድ ቢሆን እቴጌ ጣይቱ ከታላላቅ የኢትዮጵያ አርበኞች ውስጥ የሚያስቈጥራቸውን ጉዳዮች ፈጽመዋል ።
   ከዐድዋ ጦርነት አስቀድሞ ወደ ኢትዮጵያ እየተመላለሱ አንዳንድ ጊዜ በልምምጥ ዐልፎ ዐልፎም በዛቻ ከንጉሠ ነገሥቱ ብዙ ነገርን ሲጠይቁ የሰነበቱት የኢጣልያ መልእክተኞች እንኳን ሳይቀሩ ስለ እቴጌ ጣይቱ ሀገር ወዳድነትና አርቆ አስተዋይነት እቴጌዪቱ ከአንቶኔሊ ጋር ስለ ውጫሌ ውል መሠረዝ ተነሥቶ የነበረውን ክርክር በማስመልከት « እኛ ለራሳችን እንበቃለን እናንተን አንፈራችሁም በፈቀድነው ጊዜ ከኛ ቦታ (ጋራዎች) እንደ ድንጋይ እንንዳችኋለን » እንዳሉ የተናገሩትን በመጥቀስ የሰጡት ገለጻ ለዚህ በቂ ማስረጃ ይሆናል ።
( ሊቀ ጠበብት ውቤ ፡ ዝኒ ከማሁ ) ።
   ኮንት አንቶኔሊ በበኩሉ ለኢጣልያ መንግሥት በኤደን ሆኖ ስለ ኢትዮጵያ ተልዕኮው በ1883 በሰጠው ሪፖርት ተግባሩን « በልዩ ብርታት የተቃወሙት እቴጌ ጣይቱ መሆናቸውን ጠቅሶ ጽፎአል ። ( Cairo Rossetti, 'Storia Diplomatica del Ethiopie il Regno Minilik II'  Teorino , 1910 , p. 116) 
ከዚህ ጋር በማያያዝ አንቶኔሊ ውጭ አገር ዝውውር ላይ እንዳለ የእቴጌይቱን መሰናክል ፈጣሪነት እየጠቀሰ አጼ ምኒልክ መንግሥታዊ ሥልጣኑን ለአንዲት ሴት ለቆ ይጫወትብኛል ብሎ ያወራ እንደነበረ ይነገራል ። ይህም ወሬ ድንገት ለእቴጌ ደርሶ ኖሮ አንቶኔሊ ወደ አዲስ አበባ ተመልሶ በመጣ ጊዜ ጉዳዩን በኃይለ ቃል በማንሣት « የኔ ሴትነትና ያንተ ወንድነት የሚለካው እዚያው ጦር ሜዳ ነውና እንዳትቀር » አሉት ይባላል ። ( ከዶክተር አባ ገብረየሱስ ከውጭ አገር ታሪክ ደራስያን ተጽፎ የተገኘ የእቴጌ ጣይቱ ዝክረ ዜና በሚል ርዕስ በታይፕ ተጽፎ በተገኘ የስድስት ገጽ ጽሑፍ ላይ ተተርጕሞ እንደ ተጠቀሰ ) ።
   ጦርነት ሊዠመር አቅራቢያ ከተናገሩት ለመጥቀስ ያህል ኢትዮጵያን የጠላት እግር ረግጧት ባለቤቴ አጼ ምኒልክ በጠላት ፊት ተሠልፈው የኢትዮጵያ ሕዝብ ብዙ የግፍ እልቂት ሲጠብቀው እንደ ወንድ እንጂ እንደ ሴት በእልፍኝ በጓዳ መቆየት አይገባኝም ሲሉ አቋማቸውን ገልጸዋል ። ይህ እቴጌ ጣይቱ ከአጼ ምኒልክ ጋር ለመዝመት ቆርጠው መነሣታቸውን « ቤተ መንግሥቱንና ከተማውን እንዲጠብቁ ወደ ዘመቻው እንዳይሔዱ » በከፍተኛ የጦር አለቆች የቀረበውን ሐሳብ በመቃወም የሰጡት ቃል መሆኑ ይታወቃል ። በአንጻሩም አስፈላጊውን ትጥቅና ድርጅት ማሟላት ስለዠመሩ ይቅሩ ብሎ ለመናገር የደፈራቸው አልተገኘም(አፈሊቅ አክሊሉ ገብረ ኪሮስ አዲስ አበባ መጋቢት 1964 እና ብላታ መርስኤ ኀዘን ወልደ ቂርቆስ አዲስ አበባጥቅምት 1971 ። እና አፈወርቅ ገብረየሱስ ዘብሔረ ዘጌ ዳግማዊ አጤ ምኒልክ ሮማ 1901 ገጽ 78 )
   እቴጌ ጣይቱ እንደ ዕንቍ የበራና እንደ ወርቅ የነጠረ የቆራጥነትና የአስተዋይነት ታሪክ ያላቸው ኢትዮጵያዊት አርበኛ ነበሩ ። ለአገራቸው ነጻነት በፖለቲካው መስክ ብቻ ሳይሆን አስፈላጊ በሚሆንበት ጊዜ በጦር ሜዳም ለመታገል ባሳዩት አቋማዊ ዝግጅትና ተግባራዊ ተሳትፎ ከፈረንሳዊዋ ዣንዳርክ ጋር ተመሳሳይነት አላቸው ።
   እቴጌ ጣይቱ ጠላት ኢትዮጵያን ለመውረር ከአጥር ውስጥ መግባቱን እንዳረጋገጡ ወዲያው የምኒልክ ቀኝ እጅ በመሆን ቀፎውን ነቀነቁት ። ተገልብጦ የወጣው ንብ ዐድዋ ላይ ጠላትን ክፉኛ ነደፈው ። በአጼ ምኒልክና በእቴጌ ጣይቱ መልካም አመራርን ያገኘው የኢትዮጵያ ሕዝብ ያለው ከፍተኛ የሀገር ፍቅር ስሜትና ከሱም የሚመነጨው ዠግንነቱ ትክክለኛውን መውጫ ቀዳዳ አገኘ ። ዞሮ ዞሮ ታሪክ ሠሪው ሰፊው ሕዝብ ነውና ችሎታውን አስተባብሮለከፍተኛ ዓላማ በከፈለው መሥዋዕትነት በተቃጣበት የኢምፔሪያሊስት ወረራ አኩሪውን ድል በመጐናጸፍ ነጻነቱን ጠብቆ ለማቆየት በቅቷል ።
   እቴጌ ጣይቱ የአንድ ጦር አዛዥ በመሆን ከሠራዊቱ ግንባር ቀደም ሥፍራ በመያዝ መዝመታቸው ይታወቃል ። ከዚህም ሌላ ጦርነቱ በመካሔድ ላይ እያለ የተራቡትንና የተጠሙትን ከማስተናገድ ዐልፈው የቆሰሉትን በማከም የደከሙትን በማበረታታት ወኔ በመቀስቀስናከማንም ወንድ ባላነሰ ችሎታ ወታደራዊ አመራር በመስጠት ያዋጉና ይዋጉም እንደነበር የታሪክ መዝገብ ይመሰክርላቸዋል ።
   ስለ ጣልያን የጦር ስልትና ምስጢር ማወቅ ለድሉ ዋስትና መሆኑን በመተማመን ከአጼ ምኒልክ ጋር ሆነው ያልተቆጠበ ጥረት ያደርጉ ነበር ። ለመጥቀስ ያህል ባሻ አውዓሎም ሐረ
ጐትና ገብረ እግዚአብሔር የተባሉ ሀገር ወዳድ አርበኞች « የማን ሀገር ንጉሥ ለጦርነት ተሰልፎ ሳለ የጠላት ምስጢር ተሰውሮበት ይቀራል? የማንስ ንግሥት ከባሏ ጋር በጦር ሜዳ ላይተገኝታ በቆራጥነት ስትከራከር .... የጠላትን ምስጢር (የሚገልጽላት) ትቸገራለች ? ብለው የጣልያንን የጦር ስልትና ውስጣዊ ምሥጢር የተንኮሉን መንገድ ሁሉ በመግለጽ የአርበኝነትተጋድሎአቸውን ፈጽመዋል ። ( ከቤተ መንግሥት ባለሟሎችና ሌሎች ፡ ዝኒ ከማሁ ) ።  
ታሪክ ዐዋቂ ሽማግሌዎች ስለ ሁለቱ አርበኞች አመጣጥ ሲያስረዱ በዐድዋ ጦር ሠፈር በመግባት በራስ መንገሻ ዮሐንስ አቅራቢነት ጉዳያቸውን እንዲያስረዱ ንጉሠ ነገሥቱን እንዲገናኙ ተደረገ ። እነሱም በጊዜው በሰላይነት ያገለግሉዋቸው የነበሩትን ጣልያኖች እንደ ወዳጅ መቅረባቸውን በመቀጠል ሀገራቸውን ኢትዮጵያን የሚጠቅሙበት ተግባር ለማከናወን ዕቅድ እንዳላቸው ተናገሩ ። አጼ ምኒልክም በማግባባት ችሎታቸው ይተማመኑባቸው የነበሩት እቴ
ጌ ጣይቱ ጉዳዩን እንዲከታተሉት በማለት እሳቸው ዘንድ እንዲሔድ አደረጉ ።
   እነሱም የጣልያኖችን ጥንካሬ ሁኔታ በማብራራት ከገለጹ በኋላ አምባ ሰወሪያ የተባለውን ምሽጋቸውን ጨርሶ ለቀው የሚሔዱበት ዘዴ ካልተፈጠረ በስተቀር ኃይላቸው በቀላሉ የሚበገር እንዳልሆነ አሳሰቡ ። ከዚያም ተመልሰው በመሔድ ጣልያኖቹን ቀኑ እሑድ በመሆኑ ወታደሩ ቤተ ክርስቲያን ለመሳለምና ስንቅ ለመፈለግ በየአቅጣጫው ለመጓዝ ተበታትነዋል በማለት ካሉበት ምሽግ እንዲወጡ ለማድረግ እንዳሰቡና ይህም ተፈጻሚነት እንዲኖረው ከንጉሠ ነገሥቱ ድንኳን በስተቀር በሙሉ እንዲነሣ ያላቸውን ምክር አበረከቱ ። በሌላ በኩል ወታደሮቹ በየቦታው በመሆን ጠላት ከምሽጉ ወጥቶ የሚመጣበትን ጊዜ አድፍጠው በመጠባበቅ እንዲቆዩና ጊዜውም ሲደርስ ጦርነቱን እንዲያፋፍሙ ያሰቡትን ዘዴ አስረዱ ።
   እቴጌ ጣይቱ የሁኔታውን አሥጊነትና የዘዴውን ትክክለኛነት በሚገባ በመረዳታቸው ይኸንን አዲስ የተገኘውን የመረጃ ኃይል ከጦሩ ኃይል ጋር ለማስተባበር በማሰብ « አሁን የማቀርብላችሁን እንጀራ እንደ ሥጋ ወደሙ ቈጥራችሁ ላትከዱ ምላችሁ ብሉት » ብለዋቸው እነሱም የቀረበላቸውን እንጀራ ምለው በመብላት ቃል ኪዳን ገብተው በተወሰነው ሥራ ለመሠማራት ሔዱ ። አጼ ምኒልክ ለሚመሩት የጦር ሠራዊት ተገቢውን የጦር ሥልት ለመቀየስ የሚያስችላቸውን መረጃ በሚገባ ይሰበስቡ ነበር ። እቴጌ ጣይቱ የጦር ሥልት በማውጣት በኩል ከዐድዋ ድል ጋር ዘወትር ሊታወስ የሚገባ የአመራር አስተዋጽኦ አበርክተዋል ። ይኸውም ከጠላት ጋር በዐድዋ ላይ ሊደረግ ከታሰበው ውጊያ አስቀድሞ ጠላትን ማዳከሙ ለድሉዋስትና መሆኑን በመገንዘብ ከመሸገበት ቦታ 75 ሜትር ርቆ ይገኝ በነበረው ምንጭ እንዳይገለገልና በውሃ ጥም እንዲሰቃይ ለማድረግ ወሰኑ ።

የዐድዋ ጦርነትና የመረጃ ጥቅም 

   አውዓሎም ሐረጐት ትውልዱ ዐድዋ የሆነ ወጣት ለኢጣልያ መንግሥት እንዲያገለግል በመረጃ አቅራቢነት ተቀጥሮ ይሠራል ። ከዐድዋ ጦርነት በፊት ፈቃድ ተሰጥቶት በማናቸውም ሥፍራ እየተዘዋወረ ምሥጢራዊ ስለላ እንዲያካሒድ ተመድቦ ይሠራል ።
   የዐድዋ ጦርነት ሲነሣ አውዓሎም ምንም ቢሆን አፉ ወደ ኢጣልያ ልቡ ወደ ኢትዮጵያ ነበርና በእናት አገሩ በኢትዮጵያ የሚደርሰው ክፉ ነገር ስለ ቆረቆረው አገልግሎቱን ወደ ኢትዮጵያ ለማዛወር ፈቃዱ ሆነ ። ይህንኑ ለጓደኛው ለገብረ እግዚአብሔር ገለጠለት ። ሁለቱ ጓደኛሞች ነገሩን ሲያሰላስሉ በኢትዮጵያ መንግሥትና በኢጣልያ መንግሥት መካከል ጉዳዩ በዕርቅ እንዲያልቅ ንግግር ይካሔዳል ። የስለላው ኃላፊ ስለ ዕርቁ ጉዳይ ሰምቶ ሲተች « የኢጣልያ መንግሥት ኢትዮጵያን በጦር ኃይል ደምስሶ ግዛቷን በቁጥጥሩ ሥር ማግባት አቅቶትነውን ዕርቅ ዕርቅ የሚባለው » እያለ ሲደነፋ ለኢትዮጵያ ሠራዊት ያለውን ንቀት በመግለጥ 
'  እንደ ዝንብ እንፈጃቸዋለን '  ማለቱን አውዓሎም ይሰማል። ይህንኑ ለብላታ ገብረ እግዚአብሔር ጊላ ቢያጫውተው ሁለቱም ተናደዱ ። '  ሐበሻን እንዴት ቢንቅ ከዝንብ ቆጠረው እኛስኢትዮጵያውያን አይደለንምን ? ብለው ተቆጡ ። የኢጣልያ መንግሥት ግፍ ለመሥራት መነሣቱን ተገነዘቡት ። ወዲያውም ከራስ መንገሻ ዮሐንስ ጋር በስውር የሚገናኝበትን ዘዴ ብላታ ገብረ እግዚአብሔር ጊላ ነገሩት ። ዓላማው ከአጼ ምኒልክ መገናኘት ነው ።
   ራስ መንገሻም ከአጼ ምኒልክና ከእቴጌ ጣይቱ ጋር አውዓሎምን አስተዋወቁት ። ለኢትዮጵያም መሥራት ዠመረ የጦርነቱ ጊዜ ሲቃረብ የኢጣሊያን ዕቅድ ለማሳከር በአጼ ምኒልክበኩል አንድ ዘዴ ተዘይዶ በአውዓሎም አማካይነት ለዠኔራል ባራቲየሪ እንዲደርስ ተደረገ ዘዴውም የሚቀጥለው ነው ።   
   የካቲት 21 ዐርብ ማርያም ነች። የሸዋ ሰው ማርያምን ስለሚያከብር ሠራዊቱ ሁሉ አክሱም ጽዮንን ለመሳለም ዐድዋን ለቆ ይወጣል ።
   በሁለተኛው ቀን እሑድ የካቲት 23 ቀን መኳንንቱ ሰንበትንም የጊዮርጊስንም ዕለት ለማክበር ወደ ጊዮርጊስ ቤተ ክርስቲያን ይሔዳሉ ። ሠራዊቱም ቀለብ ለመፈለግ በየመንደሩ ይበታተናል። በዚህ ጊዜ ምኒልክና ጣይቱ በዐድዋ ሠፈራቸው ከጥቂት ዘበኞቻቸው ጋር ጥይቱም ከባዱም መሣሪያ ሁሉ ባለበት ይገኛሉ ። በዚህ ቀን ዠኔራል ባራቲየሪ ድንገተኛ ወረራ በመፈጸም ዱብ ዕዳ ቢጥል ምኒልክና ጣይቱ በቀላሉ እንደሚማረኩ በማረጋገጥ አውዓሎም ባራቲየሪን እንዲያሳምን ተደረገ ።
   ይህ ሲሆን ከምኒልክ በኩል ሠራዊቱ ድንኳኑን ነቃቅሎ የጦር ሰፈሩን ባዶ እንዲያደርግ ተወስኗል ። ሠራዊቱ ተነቅሎ ወደ አክሱም ሔዷል የሚለውን ለማስተማመን ነው ። በምክሩ እቴጌ ጣይቱም ተሳትፈዋል። ኢትዮጵያን የሚጠብቃት ፈተና ከባድ መሆኑን በማወቅና የዘዴውንም ትክክለኛነት በሚገባ በመረዳት ውጤቱ እንዲሠምር ይፈልጋሉና አውዓሎምን ጠርተው የማቀርብልህን እንጀራ እንደ ሥጋ ወደሙ ቆጥረህ ላትክድ ምለህ ብላ ብለውት እሱም የቀረበለትን ቀምሶ ቃል ኪዳን ገብቶ ወደ ባራቲየሪ ግሥገሣውን ዠመረ ።
   ባራቲየሪ የአውዓሎምን መረጃ ሲቀበል ነገሩ በፍጹም አስተማማኝ ሆኖ ታየው ። ወዲያው ለሠራዊቱ ትእዛዝ አስተላለፈና የካቲት 22 ቀን ቅዳሜ ማታ የኢጣልያ ከአምባ ሠወሪያ ( ምንጉዳ ) ከየምሽጉ እንደ ጢስ ተድጐልጉሎ ሲወጣ አውዓሎም በነገረው አጼ ምኒልክንና እቴጌ ጣይቱን ያለ ሠራዊት እሑድ ጧት ዐድዋ አገኛቸዋለሁ ብሎ ነው ።
   ከዐድዋ ሠፈር ሲቀርብ የኢጣልያ ወታደር ጧት በዐሥራ አንድ ሰዓት ርችት አሰማ ። የምኒልክም ሠራዊት አድፍጦ ሲጠባበቅ አድሯልና አጸፋውን መለሰ ። በዚህ ጊዜ አጼ ምኒልክና እቴጌ ጣይቱ የዐድዋን ጦርነት ከፈቱ ። ቀኑን ሙሉ ውጊያ ሆኖ ከምሽቱ በዐሥራ ሁለት ሰዓት ድሉ የኢትዮጵያ መሆኑ ታወቀ ።
   በዚህ ጊዜ አውዓሎምና ጓደኛው ከኢጣልያኖች ተለይተው ወደ ኢትዮጵያውያን ወገኖቻቸው ጦር ሠፈር ገብተዋል ። ጦርነቱ ሲፋፋም ከኢጣልያኖቹ መኰንኖች አንዱ ነገሩን ተገንዝቦ « አውዓሎም አውዓሎም » እያለ ሲጣራ አውዓሎም ሰምቶ « ዘወአልካዩ እያውዕለኒ» ብሎ አፌዘበት ይባላል ።
   ይህን ታላቅ ተግባር የፈጸመ የአገሩ ባለ ውለታ ከዐድዋ ድል በኋላ አልተዘነጋም ። አጼ ምኒልክ ለአውዓሎም የባሻነት ማዕረግና አንቲጨው በተባለ ቦታ ጉልት ሰጥተውት ሲኖር ዕድሜና ዘር ታድሎ በእርጅና ዐረፈ ።
   ፋሽስት ኢጣሊያ በ1928 ኢትዮጵያን በወረረ ጊዜ ዐድዋ ላይ የለበሰውን የውርደት ካባ እያስታወሰ የፈጸመውን ደባ ዓለም ያስታውሰዋል ። በባሻ አውዓሎም ወገኖች ላይ የፈጸመው የቂም በቀል አድራጎት በታሪክ ተመዝግቦ ይሆን ? ኢትዮጵያ ነጻነቷን ከተጐናጸፈች በኋላ የኋላው ድል የቀድሞውን ስላስታወሰ ባሻ አውዓሎም ከምን ደርሰው ይሆን ብለን ስናጠያይቅ ርሳቸውማ በዕድሜ አልፈዋል ። በወገኖቻቸው ላይ የደረሰው ግን አሰቃቂ ነው የሚል መልስ አገኘን ። ኢጣልያን ባሻ አውዓሎም የአንድ ሠራዊት ያህል እንደ ጎዱት ያውቃልና ኢትዮጵያን በ1928 በወረረ ጊዜ የዐርባ ዓመት ቂሙን ለመወጣት የአውዓሎምን ልጅ የልጅ ልጅና ወገን የሆነውን ሁሉ እያስለቀመ ፈጅቶታል ።
   እቴጌ ጣይቱ ከዐድዋ ጦርነት በኋላ በኢጣልያ እጅግ የተወራላቸው በጣም የተፈሩና በጠላት አፍ የተመረሩ ነበሩ ። ስለሳቸው የተነገረ ተረት የተገጠመ ግጥም የተዘፈነ ዘፈንም ብዙ ነው ። እሳቸውን ልዩ የሆነ ገጸ ባሕርይ ያላቸው አድርገው ይገምቷቸው ነበር ። በግንባር ቀደምትነት ሊጠቀሱ ከሚገባቸው የእቴጌ ጣይቱ አስተዋጽኦዎች  አንዱ ገንዘብ ነክ ጉዳዮችን የሚመለከት ነው ። ( Arnaldo Cipolla, Un Imperatrice d Ethiopia, Romanzo Collezione letteraria Economica, Fisonze, Benporad. P.Garretson, History & A.A) ዓመቱና ገጹ አልተጠቀሰም ። ከዶክተር አባ ገብረየሱስ እላይ የተደገመ ጽሑፍ እንደ ተጠቀሰ ።
   አጼ ምኒልክ ንግድን በማስፋፋት አንጻር ሕዝቡን ለማበልጸግ በነበራቸው ዕቅድ መሠረት ባደረጉት ስምምነት በ1900 እንግሊዞች « ባንክ ኦፍ አቢሲኒያ » ተብሎ የታወቀውን ባንክ ማቋቋማቸው ይታወቃል ። የባንኩ ተገልጋዮች በሚሰጡት ውል መሠረት ብድራቸውን በጊዜ ለመክፈል በሚሳናቸው ጊዜ ለዚሁ ዓላማ እንግሊዞች ለውጭ ሀገር ዜጎች በተለይ ተቋቁሞበነበረው ፍርድ ቤት እያስከሰሱ በማስፈረድ ያሳስሩአቸው ነበር ።
   በዚሁ ሳቢያ ብዙ ሕዝብ በኀዘንና በልቅሶ ላይ ያለ መሆኑን እቴጌ ጣይቱ ሰሙ ። በሰሙም ጊዜ ከፍ ያለ ንዴት በልባቸው አደረ ። ይኸውም « በመናገሻ ከተማችን ሕዝባችንን እስር ቤት አዘጋጅቶ ዐይናችን እያየ ዦሮአችን እየሰማ የእንግሊዝ መንግሥት እንደዚህ ሲሠራ ይህ ሕዝብ ምኑን የኛ ነው ማለት ይቻላል? ለዚህ አንድ ሐሳብ መፍጠር ያስፈልጋል »ብለው ሲያስቡ ሰንብተው እቴጌ ጣይቱ ለባንኩ መቋቋሚያ ልዩ ስም ተፈጥሮ « የእርሻና የንግድማስፋፊያ ማኅበር » በሚል ተሠይሞ እንዲቋቋም ለዳግማዊ አጼ ምኒልክ አመልክተው ከተፈቀደላቸው በኋላ አጣሪ ሠፈር የነበሩትን ከፍ ከፍ ያሉትን የጐንደር ነጋዴዎችን ከዚህም እነ   ንጉሥ ወልደ ጊዮርጊስን እነ ራስ ተሰማን ሌሎችንም መኳንንት እንደየችሎታቸው እንዲያዋጡ አድርገው መዠመሪያ ከራሳቸው 100 000 ብር ከጃንሆይ ግምጃ ቤት 200 000 ብርየቀረውን የሕዝቡንና የመሳፍንቱን ገንዘብ አድርገው አቋቋሙት ።( አቶ ወርቁ ይታጠቁ ፡ ሙሴ ካቼክና ሌሎችም የታሪክ አዋቂዎች ቃለመጠይቅ አዲስ አበባ ታኅሣሥ 1972። ለተጨማሪ ማብራሪያ በተለይም ጊዜው የፈጠረው የንግድና የፊናንስ ካፒታል ክምችት ይዘትና ይህ ያስከተለው የፖለቲካ ትግል ሁኔታን በሚመለከት ቆ.  Garretson History of A.A London 1974 ተመልከት ።
   ይህ ባንክ በዚህ ሁኔታ እንደ ተቋቋመ የእንግሊዞቹ ባንክ በዕዳ ምክንያት ያሰራቸውን ሰዎች በማበደር የነበረባቸውን ዕዳ ከፍለው ነጻነታቸውን እንዲያገኙ አደረጉ ። ከዚያም ለተለያዩ የንግድና የእርሻ ዕቅዶች ማስፋፊያ ዓላማ የሚውል ብድር በመስጠት የሕዝቡን ብልጽግናና የሀገሪቱንም ዕድገት ለማፋጠን ከፍተኛ ሚና ተጫውቷል ። ለዚህም ባንክ በመዠመሪያ  ነጋድራስ በሀብቴ ቀጥሎም አቶ ምትኬ በመጨረሻም አቶ ይታጠቁ የተባሉ ሥራ አስኪያጆችን በየተራ ሾመዋቸው ነበር ።( ገብረ ሥላሴ ዝኒ ከማሁ ) ። 
   እቴጌ ጣይቱ በምርት ነክ አኳያም ብዙ ተግባሮችን አከናውነዋል የቤተ ክርስቲያንና የነገሥታት የክብር ልብሶች በወርቅ እንደ ተጠለፉ ካባዎች ያሉና ሌሎችም ዐይነት ልብሶች   ካውሮፓና ከእስያ በገጸ በረከትና በንግድም መልክ ይገቡ ነበር ።
እቴጌ ጣይቱ ከአጼ ምኒልክ ጋር ተማክረው « ሠራተኛውን አምጥተን እዚህ እንዲሠራ ብናደርግ ይሻላል የኛም ሰዎች በሥራ ይሠለጥናሉ ብለው ቁርጥ ሐሳባቸውን ስለሰጧቸው ከቱርክ ሀገር በኪር የሚባል ቱርክ ቀጥረው አምጥተው ... የምንጣፍ ሥራና « የሙካሽ » ሥራ ማስተማሩን ሲዠምር ለቤተክርስቲያን የሚሆነውን ካባና ቀሚስ የሚጠለፍበትን ጨርቅና  ወርቀ ዘቦ ክር ከሕንድ አገር በመሐመድ ዓሊ በኩል እያስመጡ ሥራው በመልካም መከናወን ተያዘ ። ትምህርቱም ተስፋፍቶ በሀገራችን ልጆች እጅ የሚሠራ ሆነ ። (ሙሐመድ በኪር ልጅ ደስታና ሌሎችም ዘንድ የታወቀ ታሪክ « ሙካሽ » በወርቅ እየተጠለፈ የሚሠራ ለከፍተኛ ሹማምንትና ለቤተ ክርስቲያን ካህናት የሚሆን ልብስ የሚሠራበት )። 
  የኢንዱስትሪው መቋቋም የተለያዩ የንግድ እንቅስቃሴዎችንና ግንኙነቶችንም እያዳበረ  መጣ ። የምንጣፉ መሥሪያ የሚሆነው ክርና ፈትል ከፋርስ አገር ይመጣ እንደ ነበር ዐዋቂዎች ይናገራሉ ። ሁኔታው ከሕንድም ሆነ ከፋርስና ከሌሎች ሀገሮች ጋር የፖለቲካ ግንኙነቶች  በማራመድ በኩል ስላደረገው አስተዋጽኦ ከዚህ ለማጠቃለል የሚሳን ቢሆንም ለወደፊት ተመራማሪዎች አንድ ጥናታዊ አርዕስት እንደሚሆን እሙን ነው ።
   በሌላ በኩል በእቴጌ ጣይቱ አነሣሽነትና ብርታት በበግ ጸጉር የሚሠራ በርኖስ ሥራ ተዠምሮ ነበር ። ሰሜን የበግ ሀገር መሆኑ የታወቀ ቢሆንም ጸጉሩ በጥቅም ላይ ባለመዋሉ እንዲሁ ባክኖ ይቀር ነበር ። ስለበጉ አበዛዝ ምሳሌ ለመስጠት ያህል በጊዜው በግ ማርባት ይታወቁ የነበሩ « እንደ አለቃ ገዛኸኝ ያሉ ሰዎች ሦስት ሺህ ድረስ የነበራቸው ሀብታሞችን » ለመጥቀስ ይቻላል ። ( ከልጅ ደስታ ጋር የተደረገ ውይይት ፡ አዲስ አበባ 1966 ) ።
እቴጌ ጣይቱ ሁኔታውን በአንክሮ በመመልከት ሀብቱ በከንቱ እንዳይባክን ስመ ጥሩ የሆኑ ባለ በጐችን ወደ ቤተ መንግሥቱ በማስመጣት የበጐቹ ጸጉር በየጊዜው እየተሸለተ እየተነደፈና እየተፈተለ ለሱፍ ልብስ (በርኖስ) ሥራ ስለሚውልበት ዘዴ አዲስ አበባ ውስጥ ሆነው እንዲማሩ አደረጉ ።
ይኸውም ቢሆን እነዚህ ለትምህርት ከሰሜን የመጡት ሰዎች ከነባለቤቶቻቸው መኖሪያ ቤታቸውንና ምግባቸውን እቴጌ ጣይቱ ችለዋቸው አንድም ነገር እንዳይጐድልባቸው አድርገው የጸጉሩም መንደፊያና መፍተያ መሣሪያዎች ከመንዝ በሚገባ ተጠናቆ ከመጣላቸው በኋላ ትምህርታቸውን እንደ ጨረሱ ወደ ሀገራቸው እንዲገቡና ለወገኖቻቸው ትምህርቱን እንዲያካፍሉ አድርገዋቸዋል ። የበርኖሱን ቅድና ስፌቱን ሳይቀር ተምረው ነው የሔዱት ከዚያም በተግባር ተስፋፍቶ እስከ ዛሬ ልምዱ ይገኛል ። ..... ይልቁንም ተግባራቸውን ከፍ ያለ ዋጋ የሚሰጠው ቤታቸውን ትተው መጥተው ቆይተዋልና ሳይቸግራቸው አይቀርም በማለት ለንብረታቸው መደገፊያ የሚሆን    ብዙ ገንዘብ ሰጥተው መስደዳቸው ነው ። እንዲሁም ከመንዝ ለማስተማር የመጡትን ተማሪዎቻቸውን አስተምረው ሲጨርሱ የድካማቸውን ዋጋ ደስ በማሰኘት ሰጥተዋቸው ወደ ሀገራቸው ተመልሰዋል ። ( ዝኒ ከማሁ ) ።

   እቴጌ ጣይቱ በተለያዩ የምርት መስኮች መመሪያ በመስጠት ብዙ ማሻሻያ ሐሳቦችን ከመሰንዘር አይቆጠቡም ነበር ። ለቤተ ክርስቲያን ከሰም ይሠራ የነበረው ሻማ የአውሮፓውያንንሻማ ጥራትና ንጣት እንዲያገኝ ለማድረግ መከሩ ። እቴጌይቱ ስለ ሥራው ቀደም ሲል ከሌላ ሰው የተማሩትን ኃይሌ ጐሹ ለሚባሉ ሰው በማካፈል የምርቱ ተግባር ይከናወን ዠመር ። ይኸውም ሰሙ በትልቅ ብረት ድስት እየተነጠረና የተነጠረውም ከውሃ ላይ እየተፈነጠቀ ሲጨርስ ከውሃው ውስጥ እየወጣ በአዲስ በለሴ ላይ እየተሰጣ ሌትም ቀንም ውርጭ ሲያርፍበት ቢጫ የነበረው ነጭ ይሆናል ። ከዚያም የተነጠረው ሰም ከመሥሪያ ቧንቧው ውስጥ ክሩ በቀጥታ ገብቶ ይንቆረቆርና በየቧንቧው ይሞላል ። ከደረቀም በኋላ እየተመረመረ ይወጣል ።ይህ « የበለሴ ሻማ » በመባል የታወቀው ሻማ ለየአድባራቱ ከመከፋፈሉም በቀር ወደ ኢየሩሳሌም ይላክ እንደነበር ታሪክ ዐዋቂዎች ይናገራሉ ። በላዩም የእቴጌ ስም ተቀርጾ ይገኝበታል ። ( ይህ ከጥጥ የተሠራ ዘርዛራ ሸማ ሆኖ ሳለ ከቀለጠ ሰም ውስጥ ከተነከረ በኋላ እንደ ተፈላጊው ጧፍ ትንሽነትና ትልቅነት ታይቶ በመጠኑ እየተቀደደ ካበቃ በኋላ ተጠቅልሎ እንደ ሻማ ወይም ችቦ እንዲያገለግል የሚደረግ ነው የሻማው ዐይነት በእንጦጦ ማርያም ቤተ ክርስቲያን ዕቃ ቤት ውስጥ ይገኛል ። የኑግ ፍሬ መጀመሪያ እየታመሰ ይቆላና ይወቀጣል ። ከዚያም የሚወጣውን ቅባት ለመለየት ይነጠራል ። የተነጠረውም ለቀንዲሉ (መብራት) አገልግሎት (ማገዶነት ) ይውላል ) ። 
   ከዚህ ቀደም ቤተ መንግሥቱና አንዳንድ የመሳፍንቱ ቤቶች « ቀንዲል » በመባል ይታወቅ በነበረው የቅባ ኑግ መብራት ሲጠቀሙ ቆይተዋል ። እቴጌ ጣይቱ ቅባ ኑግ በምግብና በሌላም ረገድ ያለውን ጠቃሚነት በመገንዘብ ለመብራት አገልግሎት ተወስኖ አጉል መባከን እንዳይደርስ በማለት አንድ ብልሃት ፈጠሩ ። ይኸውም ፖሊዶሮ በሚባለው ግሪክ አማካይነት አቃቂና በኋላም ፍልውሃ ሜዳ ላይ የዘይት ፋብሪካ ከመቋቋሙም በላይ ሞራውም ለመብራትየማገልገል ባሕርዩን ሳይለቅ ከሌላ ቅመም ጋር እየተዋሐደ ሣሙና ይሠራበት ዠመር ። ይህ የመዠመሪያው አነስተኛ ፋብሪካ የተቋቋመው አቃቂ ሆኖ ሳለ በኋላ ፍልውሃ መጥቶ በመስፋፋት ሥራው ይካሔድ ዠመር ። የጕሎ ዘይት ሁሉ ሳይቀር (ለመድኃኒትነት) ያወጡ      ነበር።
   በሌላ በኩል መስተንግዶ በኢትዮጵያ ውስጥ ለመዠመሪያ ጊዜ እንዲታወቅ ያደረጉ እቴጌ ጣይቱ ናቸው ። የዚህ ዐይነቱ ተቋም አስፈላጊነት በሳቸው ጠንሳሽነት ተመሥርቶ በተፋጠነ ርምጃ በማደግ ላይ በነበረችው የሀገሪቱ ዋና ከተማ ጉልህ ሆኖ ታያቸው ። በተለይም እላይ በተለያዩ ቦታዎች እንደተገለጸው በጦር ሜዳ የተዳከሙትን በምግብና በመጠጥ መንከባከባችው እንደዚሁም በልብስ ነክ ሙያ ተግባረ ዕድ ትምህርት እንዲቀስሙ የመጡት ተገቢ መስተንግዶ እንዲያገኙ ማድረጋቸው የሆቴል አገልግሎትን አስፈላጊነት ከማንም ይበልጥ እንዲረዱ አደረጋቸው ለማለት ይቻላል ።
   የእንግዳ ማረፊያን አስፈላጊ ካደረጉት ተጨማሪ ሁኔታዎች ከየቦታው ለንግድ ለአቤቱታና ለመሳሰሉ ጉዳዮች ይመጡ የነበሩት ሰዎች ቁጥር ከጊዜ ወደ ጊዜ ማደጉ ሊታወስ የሚገባ ነው ። እቴጌ ጣይቱ እንደነዚህ ያሉ ባለጉዳዮች የሚያርፉበት 
« የእንግዳ ቤት » የተባለ ባለ ብዙ ክፍል ቤት ከገብርኤል ቤተ ክርስቲያን ወዲህ አሠርተው ያ የመጣ እንግዳ እንደ መጣ አጋፋሪዎች ይመሩታል ። ለራቱና ለምሳው ከግቢ ጐድን ደጃፍ የሚባሉት ሠራተኞች እንጀራውን ጠላውን ጠጁን ሥጋውን ይወስዱለታል ። የሚከርም የሆነ እንደሆነ ከስምንት ቀን በኋላ ሌላ ሲመጣ ለቆ ወደ ዘመዱ ይሔዳል ። ( ልጅ ደስታ ዝኒ ከማሁ ) ።
   የዚህ ዐይነቱ መስተንግዶ እቴጌ ጣይቱ በልግሥና ያደርጉት የነበረ ሆኖ ሳለ በፈረንጆች ባህል መሠረት በየሀገሩ ለሀገር ውስጥና ለውጭ እንግዶች ማረፊያና መመገቢያ ሆን ተብሎ የሚሠራ የአገልግሎት ዋጋ የሚከፈልበት « የሆቴል » ድርጅት እንዳለ መስማታቸው አልቀረም ። ይህን ፈለግ በመከተል የተባለው የእንግዳ ማረፊያ እንዳለ ሆኖ ከሱ የተሻለና የሰፋ አገልግሎት በሚሰጥበት ሁኔታ የተደራጀ በዓይነቱ የመዠመሪያ የሆነውን ዘመናዊ የእንግዳ ማረፊያ ሆቴል በ1900 ከጊዮርጊስ ቤተ ክርስቲያን ዝቅ ብሎ በሚገኘው ቦታ መሠረቱ ።
( ተክለ ጻድቅ መኩሪያ ፡ ቃለ መጠይቅ  ፡ አዲስ አበባ መስከረም 1971 እና ነሐሴ 1972 )።

   ጸሐፌ ትእዛዝ ገብረ ሥላሴ የአዲስ አበባ ዕድገት ውጤት ስለሆነው የዚህ አገልግሎታዊ ድርጅት እንደሚከተለው ገልጸውታል ። « .... ያውም ቤት ያውሮፓውያንም የኢትዮጵያውያንም ጥሩ ጥሩ ምግብ ሁሉ የሚገኝበት ነውና ንጉሠ ነገሥቱም ግብር ያገቡበታል ። መኳንንቱም ሠራዊቱም ነጋዴውም እንግዳውም ባላገሩም ምግብ በፈለገ ጊዜ እዚያ እየሔደ እንደ መጠን እንደ መጠኑ ዋጋ እየሰጠ ሲበላበት ሲጠግብበት ይውላል ። ( ገብረ ሥላሴ ዝኒ ከማሁ ፡ ገጽ 336 ) ።
ሆቴሉን በሚገባ ካሠሩት በኋላ ልጅ (በኋላ በጅሮንድ) ዘለቀ አግደው የተባሉትን አስተዳዳሪበማድረግ ሾመዋቸው ነበር ። በመክፈቻውም ሥነ ሥርዓት መኳንንቱንና መሳፍንቱን ሁሉ ጠርተው በመጋበዝ '  በውጭ ሀገር ለምግብ ሥራ የማንኛው ሀገር ተመስጋኝ ነው '  ብለው ቢጠይቁ '  በወጥ በኩል ግሪኮች ናቸው '  ማለትን በሰሙ ጊዜ ቦሎላኮስ ለሚባለው ከዚህ እስከ ድሬዳዋ ይነግድ ለነበረው ግሪክ በኪራይ ሰጥተውት እሱ ይነግድበት ነበር ። የኪራዩንም ገንዘብ ነጋድራስ ግዛው ጣይቱ በየወሩ እየተቀበለ ለእንጦጦ ማርያም መርጃ ይሰጥ ብለው ፈቅደው በዚህ መሠረት ሲሠራ መቆየቱን ታሪክ ዐዋቂ የሆኑት አዛውንቶች ይናገራሉ ።
( ከነጋድራስ ግዛው ጣይቱ ጋር የተደረገ ውይይት ፡ አዲስ አበባ 1957 እና ልጅ ደስታ ዝኒ ከማሁ ) ።
   ይህ ስሙ « የእቴጌ ጣይቱ ሆቴል » በመባል ታውቆ የነበረው ሆቴል በአሁኑ ጊዜ ከመኻል አራዳ (ፒያሳ) ዝቅ ብሎ የሚገኘውና ቀደም ብሎ እቴጌ ሆቴል አሁን ግን ጣይቱ ሆቴል በመባል የሚታወቀው ነው ።

መንፈሳዊ ተግባሮች 
   እቴጌ ጣይቱ በጊዜው ሴቶች ሊያገኙት በሚችሉት የትምህርት ዕድል አንጻር እጅግ የላቀ መንፈሳዊ ትምህርት አግኝተው ነበር ። በጊዜው በጣም የታወቁ የሃይማኖት ሊቅ ከተባሉት መምህር ዜና ጋር በመንፈሳዊ ትምህርት ረገድ ክርክር ይገጥሙ እንደነበር 
ይነገርላቸዋል። እቴጌ ጣይቱ ምንም እንኳ መጻፍ የማይችሉ ቢሆንም አዘውትረው ያነቡ ነበር ። ስንክሳር በሚነበብበት ጊዜ በቃል ሁሉ ሳይቀር ስሕተቶችን በመጠቆም የሚጠብቀውንና የሚላላውን በማስገንዘብ በንባቡ ስልት ላይ አስፈላጊውን ማስተካከያ ይነግሩ ነበር ።
   የጊዜውን ባህላዊ ዝንባሌ በመከተል ለመንፈሳዊ ጉዳዮች ከፍተኛ አስተያየት ነበራቸው ። በዚህ ረገድ ካከናወኗቸው ተግባሮች በዛሬዪቱ ኢትዮጵያ ተደናቂነት ካላቸው ታሪካዊ ቅርሶች ውስጥ አንዱ የሆነውን ስመ ጥሩውን የእንጦጦ ማርያም ቤተ ክርስቲያን አስገንብተዋል።
ይህ ቤተ ክርስቲያን በሕንፃው አሠራር ዘዴም ሆነ በውስጡ ባሉት ሥዕሎችና ቁሳቁሶች አንጻር ከፍተኛ ሥፍራ ያለው የታሪክ ማስታወሻ ነው ። እቴጌ ጣይቱ የቤተ ክርስቲያኑን ሥራ እንዳቀዱ በጉዳዩ አጼ ምኒልክን አማክረው « አናፂ ይቸግርሻል እንጂ እሺ ምን ከፋኝ » በማለት የአዎንታ መልስ አገኙ ።
   እንደ አጋጣሚ ሆኖ በጊዜው ተዠምሮ የነበረው የቤተ መንግሥቱን ሥራ እንዲያከናውኑ ሲፈልጉ የነበሩ ዘጠኝ አናጢዎች ከጐንደር ተነሥተው እንጦጦ እንደ ደረሱ ይነገራል ። የቤተ መንግሥቱም ሥራ ተጠናቆ አናጢዎቹ ለቤተ ክርስቲያኑ ሥራ ነጻ እስከሚሆኑ ድረስ ባለው ጊዜ ውስጥ እቴጌ ጣይቱ ድንጋዩን ሲያስለቅሙና ዕንጨቱን ሲያስፈልጡ ቆዩ ። አጼ ምኒልክ ከአጼ ዮሐንስ ጋር ለመገናኘት በመስከረም 1877 ቦሩ ሜዳ ደርሰው እንደ ተመለሱ ቤተ ክርስቲያኑ ሊውልበት ታቅዶ የነበረው ቦታ ተባርኮ መሠረቱ ተተከለ ። የግንቡም ሥራ በተፋጠነ ሁኔታ በመከናወኑ ወዲያው አድጎ ዐምደ ወርቁም ተተከለ ። ( የእንጦጦ ማርያም ታቦት ከጐጃም ወደ ምድረ ሸዋ መጥታ የተተከለች ናት በጐጃም የነበረችበት ቦታ ደብረ መዊዕ ይባላል ። ንጉሥ
ተክለ ሃይማኖት በእንባቦ ዘመቻ ጊዜ (1874) ወደ ጦር ሜዳ ይዘው ካመጡዋቸው የጐጃም ጽላቶች ውስጥ የደብረ መዊዕ ማርያም ጽላት ይገኝበት እንደነበርና በጦርነቱም ከንጉሥ ምኒልክ ተሸንፈው ከነጽላቶቻቸው እንደ ተማረኩ በታሪክ ይታወሳል ፡፤ ከብዙ ጊዜ በኋላ የምርኮኞቹን መመለስ ንጉሥ ምኒልክ ሲፈቅዱ የደብረ መዊዕ ማርያም ታቦት ግን እቴጌ ጣይቱ « ታቦቷ የእመቤቴ ፈቃድ ሆኖ ከአያቶቼ መቅደስ ወደ አለሁበት ድረስ ከመጣች እዚህ ቤተ ክርስቲያን አሠርቼ እደብራታለሁና ለኔ ትሰጠኝ » ብለው ንጉሡን ባስፈቀዱት መሠረት በእንጦጦ ላይ ተከሏት ። ለካህናቱና ለቤተ ክርስቲያኑ መተዳደሪያ ከግል ርስታቸው በቂ መሬት ሰጥተው ደበሯት )
ታቦቷም በመቃኞ ነበረችና ወይዘሮ ጣይቱ ሕንፃው ከተፈጸመ በኋላ ታቦቷን በመስከረም ለብዙኃን ማርያም እንድትገባ ለመኑ ። አጼ ምኒልክም « ዛሬ ክረምት ነው የይፋቱ የተጉለቱና ያንኮበሩ ምስለኔ እንዳያግዝሽ ውሃ ሙላት ነው ። ይህ ነገር አይሆንም ያሳፍርሻል » አሉዋቸው ወይዘሮ ጣይቱም በውሳኔያቸው ምን ጊዜም የረጉ ቆራጥ ነበሩና « ጃንሆይን አላስቸግርም በቤቴ ሁሉ ሞልቷል በጉልበት ብቻ ይርዱኝ » 
አሉ ። አጼ ምኒልክም « አንቺ ድግሡን ከቻልሽ መኳንንቱንም ሠራዊቱንም ካህናቱንም አስጠራልሻለሁ ዳሱን አሠራልሻለሁ » ብለው የብስጭት ፈቃድ ፈቀዱላቸው ..... በዚያም ቀን በቤተ ክርስቲያኑ ዙሪያ በመቅደሱም በቅድስቱም በቅኔ ማኅሌቱም ዙሪያውን ብዙ የፋኖስ መብራት ተሰቀለበት ። ከብርሃኑም ብዛት የተነሣ ሌሊቱ እንደ ቀን ሆኖ አደረ ....... ካህናቱም በአራቱ ገጽ ማኅሌት ቆመው እግዚአብሔርን ሲያመሰግኑ አደሩ ።( ገብረ ሥላሴ ፡ ዝኒ ከማሁ ፡ ገጽ 126 ፡ 132 እና መምሬ አድማሱ ዝኒ ከማሁ ፡ መስከረም 21 ቀን 1964)  
   እቴጌ ጣይቱ በጦርነት ተማርከው የሚመጡትን ሕፃናት እየወሰዱ ያሳድጉ በነበረው መሠረት ከአርሲ በልጅነታቸው መጥተው የነበሩ በብልህነታቸው በታማኝነታቸው እቴጌ እጅግ ያቀርቧቸውና እንደ ልጅም ይመለከቷቸው ስለነበር በስማቸው ያስጠሩዋቸው ሰው ነበሩ ። በከንቲባ ዘውዴ ጊዜ በጅሮንድ የተባሉት አቶ ሣህሉ ወልደ ማርያም ከተባሉ ሠዓሊ ሥዕላቸው ተሥሎ በእንጦጦ ቤተ ክርስቲያን ውስጥ ይገኛል ) ። 
   መንበረ ፀሐይ እንጦጦ ማርያም ተብላ ከታወቀችው ከዚህች ቤተ ክርስቲያን ጋር በአንድ ጊዜ ዐሥራ ስድስት አብያተ ክርስቲያን መተከላቸው በተአምረ ማርያምና በወንጌሉ ዳር ተጽፎ ይገኛል ። የእነዚህ አብያተክርስቲያን ካህናት በሁዳዴና በፍልሰታ ወደ መንበረ ፀሐይ መጥተው ጾመድጓና የመዓልት ሰዓታት በመቆም ዠምረውት የነበረው ሃይማኖታዊ አገልግ
ሎት እስካሁን ድረስ በመካሔድ ላይ ይገኛል ።
   እቴጌ ጣይቱ ኤስድሮስ እስጢፋኖስ የተባሉትን የመምህር አካል ወልድን ወንድም ባላቸው መልካም ግብረ ገብነትና የአስተዳደር ችሎታ አንጻር በመምረጥ ለቤተ ክርስቲያኑ አለቃነት '  መልአከ ፀሐይ '  የሚል የእልቅና ቅጽል ሰጥተው ሾሙአቸው ። በተጨማሪም ከአጐታቸው ከደጃዝማች ውቤ የልጅ ልጅ ከወይዘሮ ዓለሜ ጋር አጋብተዋቸው እስከ ልጅ ኢያሱ ዘመነ መንግሥት ድረስ በተሰጣቸው አደራ መሠረት ደብሩን በመልካም አመራር ሲያስተዳድሩ መቆየታቸው ይታወቃል ። መልካም አገልግሎት ሲያከናውኑ የተገኙትን ካህናት የባለሟል ልጆችን እነደ መዳርና መኖሪያ ቤት እንደ ማሠራት ባሉ ዘዴዎች ለጥሩ ምግባራቸው ወሮታ በመስጠት ያስደስቷቸው ነበር ። ይልቁንም ለእንጦጦ ማርያም ካህናት ስጦታቸውና ሐሳባቸውይህ ነው ተብሎ ሊነገር የማይቻል በመሆኑ « የመካን ልጆቼ » ይሏቸው ነበር ። ካህናቱም ልጅነታቸውን ለማስመስከር ሲሉ እቴጌ ካረፉበት ጊዜ ዠምሮ እስከ ዛሬ ድረስ ለመታሰቢያቸው በየዓመቱ ቁርባናቸውን በማድረግ ስማቸውን ያስጠራሉ ። የእንጦጦ ማርያም ቤተ ክርስቲያን ሲያረጅ እንዲታደስ እቴጌ ጣይቱ ለግርማዊት ንግሥተ ነገሥታት ዘውዲቱ ሰማኒያ ሺህ ብር ሰጥተዋቸው ሥራውንም እንዲቆጣጠሩ ነጋድራስ ግዛው ጣይቱ ከጥብቅ አደራ ጋር እንደ ወከሉአቸው ይነገራል ። ( ነጋድራስ ግዛው ጣይቱ ዝኒ ከማሁ 1946-50 )
   እቴጌ ጣይቱ በፊት በሸዋ ያልታወቁትን በተለይ ጐንደር በነበሩበት ጊዜ ቁስቋም ሲሠራባቸው የሚያውቋቸውን ሃይማኖታዊ ሥነ ሥርዓቶች እንዲታወቁና እንዲሠራባቸው አድርገዋል ። ይህ ከንግሣቸው ቀጥሎ ባሉት ጥቂት ዓመታት ውስጥ ያከናወኑት መሆኑ ሲታወቅ ከነዚህም ውስጥ ከፍ ብሎ በሌላ አጋጣሚ የተወሳው « ሥር ዓተ ሆሣዕና » ይገኝበታል። ሌላውጉልህ ሆኖ የሚታየውና እዚህ መጠቀስ የሚገባው የ « ማኅሌተ ጽጌ » ሥርዓተ በዓል ነው ።ይህ ከመስከረም 26 እስከ ኅዳር 6 ቀን ባሉት ጊዜያት ውስጥ የሚመጡትን ስድስት እሑዶች በመጠባበቅ የሚከበር ነው ።
   የበዓሉም አከባበር ዳግማዊ አጼ ምኒልክና እቴጌ ጣይቱ ቅዳሜ ከሰዓት በኋላ ዠምሮ ከመሳፍንቱ ከመኳንንቱ ከወይዛዝርቱና ከሠራዊቱ ጋር በመሆን በታላቅ አጀብ ከአዲስ አበባው 
ቤተ መንግሥታቸው በመነሣት ወደ እንጦጦ ይደርሳሉ ። እዚያም እንደ ደረሱ በተለይ ከቅኔ ማኅሌቱ መዘምራን ውስጥ የማዕረግ ዕድገት ለሚገባቸው ካህናት እንደ ሁኔታው የተለያዩ ሹመቶችን ሽልማቶችን ይሰጣሉ ። ይኸውም የሚሆነው መልአከ ፀሐይ አስቀድሞ የሚቀርበውን ስም ዝርዝር በመከተል የትልቁ ቤተ መንግሥት ዕቃ ቤት ኃላፊ በጅሮንድ ተገቢውን የማዕረግ ልብሶች ቀድሞ አሰናድቶና ይዞም በመሔድ በሚደረገው ዝግጅት መሠረት ነው ። ከልብሱ ሽልማት ጋር አብሮ የሚሔደውን ሹመት የማዕረግ ስም ሥያሜ አጼ ምኒልክ በሰጧቸው ሥልጣን መሠረት ከእቴጌ ጣይቱ የሚቀርብ ነው ። ( መል አከ ፀሐይ ፡ ሊቀ ጠበብት ፡ ቀኝ ጌታ ፡ ግራ ጌታ ፡ ርዕሰ ደብር ፡ መሪ ጌታ ፡ አጋፋሪ  ወዘተ የተባሉ ተከታታይ የቤተ ክህነት ሹመቶች መጀመሪያ የተሠየሙት ከእቴጌ ጣይቱ መሆኑ ይታወቃል ) ።
      የሹመቶችና የሽልማቶች ሥነ ሥርዓት በዚህ እንዳበቃ ከእንጦጦ ማርያም ቤተ ክርስቲያን መዘምራን መካከል አስቀድሞም ሆነ በዚያው ቀን የተሾሙት የማዕረግ ልብሳቸውን እንደ ለበሱ በጸሎት ሲያገለግሉ ሲያዜሙና ሲያሸበሽቡ ያድራሉ ። እሑድ ጠዋት እንደ ነጋ የቅኔ ማኅሌቱ ሥራ ያበቃና ቀሳውስቱ የቅዳሴ ሥነ ሥርዓት ይዠምራሉ ። ከዚያም ንጉሡና ንግሥቲቱን በማወደስ ዕጣነ ሞገር የተባለው ቅኔ ተደርሶ የሥርዓተ ጸሎቱ ፍጻሜ ይሆናል። በመጨረሻም አጼ ምኒልክና እቴጌ ጣይቱ እዚያ ሲያገለግል ላደረው ሁሉ ትልቅ ግብዣ በማድረግ ግብር ያበላሉ ።
   እላይ በሁለቱ አንቀጾች የተጠቀሱት ተግባራት የሹመቱና ሽልማቱን ጉዳይ የሚመለከቱት ሲቀሩ ለቀሩት አምስት ሳምንት መጨረሻዎች በተደጋጋሚ ይደረጋሉ ። የሥነ ሥርዓቱ መፈጸሚያ የሆነው ግብር ማብላቱ ተግባር በአጼ ምኒልክ እቴጌ ጣይቱ በፊታውራሪ ሀብተ ጊዮርጊስ በራስ ተሰማ በንጉሥ ወልደ ጊዮርጊስና በራስ አባተ ስም በቅደም ተከተል ይቀርባል ። ( ባላምበራስ ከበደ አድነው ፡ ዝኒ ከማሁ እና ደጃዝማች ሥዩም ተሰማ ቃለ መጠይቅ አዲስ አበባ ነሐሴ 1972 ።)
   በሌላ በኩል እቴጌ ጣይቱ አባትና እናት የሌላቸውን ሕፃናት እየሰበሰቡ በማሳደግና በማስተማር ለዲቁና ለቅስና ለምንኩስና ለሌሎችም ታላላቅ ማዕረጐች እንዲበቁ በማድረግ በታሪክ ሊታወስ የሚገባ ከፍተኛ አርአያነት ያለው ተግባር አከናውነዋል ።
   እቴጌ ጣይቱ የኢትዮጵያን ስም በውጭ ሀገር በማስታወቅና በማስጠራት በኩል ባለፈው ከተወሳው የፖለቲካ አቋማቸውና የጦርነት ዠብዱአቸው ሌላ በኢየሩሳሌም የሚገኙትን የኢትዮጵያውያን ምዕመናን ገዳማት የማደራጀትና የማጠናከር ተግባራትን ፈጽመዋል ። ለዚህም ዓላማ መሳካት የገንዘብ ርዳታ ተፈላጊነቱን በማስገንዘብ በኩል በቤተ መንግሥቱ ውስጥና ውጭ ባደረጉት ቁሳቁስ ጉዳዩን በሚመለከት አጼ ምኒልክ በ1894 « መንፈሳዊ ዐዋጅ » ማውጣታቸው በጊዜው ከነበሩ ታሪክ ዐዋቂዎች አዛውንት ዘንድ እስከ አሁን ድረስ ይታወሳል።   በተሰበሰበው መዋጮ በገዳማቱ ውስጥ ለሚያገለግሉ ካህናት መኖሪያ ቤት እንዲሆን በማለት አንድ ትልቅ ፎቅ ቤት ከመሠራቱም በላይ ተጨማሪ ቦታ ተገዝቶ ለምዕመናን ጐብኝዎች መገልገያ የሚውል ትልቅ የሚከራይ ቤት ተሠርቶበታል ። በሌላ በኩል አጼ ምኒልክ የእቴ
ጌን አርአያ በመከተል ሌላ ትልቅ ፎቅ አሠርተው ሰጥተዋል ። ከዚህም በቀር ለገዳማቱ መርጃ የሚሆን ሁለት መቶ ሺህ ማሪቴሬዛ ብር « ክሬዲ ሊዮኒ » በተባለ ባንክ በገዳማቱ ስም ለገዳማቱ መርጃ እንዲውል በማለት ማስቀመጣቸው በታሪክ ይታወሳል ።
   እቴጌ ጣይቱ ለቆሙለት ሃይማኖታዊ ዓላማ የሚሰጡና ያለ ምንም ይሉኝታ የሚከራከሩ ነበሩ ። በጊዜው የኢትዮጵያ ተዋሕዶ ቤተ ክርስቲያን ጳጳስ የነበሩት አቡነ ማቴዎስ ወደ ኢየሩሳሌም ሔደው በነበረ ጊዜ የኢትዮጵያ ገዳማት ርስት ሆኖ በቆየውና የሚካኤልና አርባዕቱ እንስሳት ታቦቶች (ቤተ ክርስቲያን) በሚገኙበት ዴርሡልጣን ገዳም ይዞታ ላይ ጥያቄ ተነሥቶ ገዳሙ የግብጻውያን ስለ መሆኑ እንደ መሰከሩ ተሰምቶ ነበር ።
   ነገሩም ለኢትዮጵያ መንግሥት የደረሰው ከደጃዝማች መሸሻ ወርቁ ጋር የአቡነ ማቴዎስ ተከታይ ሆነው ወደ ኢየሩሳሌም ተልከው የነበሩት አቶ ኃይለማርያም ሠራቢዮን ፓሻ ለእቴጌ ጣይቱ ባቀረቡት ራፖር ነው ። እንዲሁም በኢየሩሳሌም 25 ዓመት የተቀመጡት አለቃ 
ኪዳነ ወልድ ክፍሌ ስለዴር ሡልጣን የተናገሩትን ገበታዋሪያ የንባብ መማሪያ 1928 ከደስታተክለ ወልድ ከተጻፈው መጽሐፍ ገጽ 49 ተመልከት ።
   ጉዳዩን ለማብራራት ያህል ጳጳሱ የዴር ሡልጣን ገዳም ንብረትነቱ የግብጽ እንጂ የኢትዮጵያ እንዳልሆነ በማስመልከት የበሩ ቁልፍ ወደ ግብጻውያን መነኰሳት መዛወር እንዳለበት በሰጡት የጽሑፍ ማስታወሻ የተረጋገጠ ነው ። በ1945 በኢየሩሳሌም የኢትዮጵያ ገዳማት ሊቀ ጳጳስ ሆነው አዲስ የተሾሙት አቡነ ፊልጶስ ጉዳዩን ተከታትለው ከቆዩ በኋላ አቡነ ማቴዎስ ትውልዳቸውም ሆነ ዜግነታቸው ግብጻዊ እንደ መሆናቸውና ለኛም ጳጳስነት የበቁት በግላችን በምንከፍላቸው ገንዘብ እንደ መሆኑ ለግብጽ አድልተው በኛ መመስከራቸው ተቀባይነት የሌለው ጉዳይ መሆኑን አስረዱ ። ውሳኔውንም በመጠባበቅ ላይ እንዳሉ የግብጽ ኦርቶዶክስ ቤተ ክርስቲያን ፓትርያርክ አቡነ ቄርሎስ አቡነ ፊልጶስን ከመቃወም አልፈው ከኢየሩሳሌም የጵጵስና ወንበር እስከነ አካቴው እንዲነሡ በሰጡት ትእዛዝ ጉዳዩ እንደ ተዘጋ ቆይቶ ነበር።( አቡነ ፊሊጶስ ፡ ቃለ መጠይቅ ፡ አዲስ አበባ 1967 ) ።              
   እቴጌ ጣይቱ ይኸን ጉዳይ በመሠረቱ በማጤን ከተረዱት በኋላ ለአቡነ ማቴዎስ የነበራቸው ከበሬታና ስለታማኝነታቸው የነበራቸው አስተያየት እጅጉን ዝቅ ያለ ነበር ። ይህም በመሆኑ አቡነ ማቴዎስ የኢትዮጵያን ጥቅም የማይወክሉ መሆናቸውን በመገንዘብና እንዲያውም እንደ አደገኛ ሰው በማየት ተፃራሪ አቋም ይወስዱባቸው ነበር ።
   በተለይም አጼ ምኒልክ በ1900 የተለያዩ ምኒስትሮችን ሲሾሙ አቡነ ማቴዎስ የመዠመሪያውን ትምህርት ቤት በማቋቋም በኩል የነበራቸውን አስተዋጽኦ በማስገንዘብ የትምህርት ሚኒስትርነትን ሥፍራ ለግላቸው እንደሚገባ በመግለጹ አጼ ምኒልክ ዘንድ ሲቀርቡ እቴጌ ጣይቱ ጌታችን '  ለጥቂት ያልታመነ ለብዙ እንዴት ይታመናል '  ብሎ የለምን ብለው በመከራከር ስለ ተቃወሙዋቸው ሥልጣኑ እንደማይገባቸው ታምኖበት ሳይሾሙ ቀሩ ። እንዲያውም በየምክንያቱ ሳይሳካላቸው ቀርቶ ነው እንጂ ከዚህ አልፈው በመሔድ የኢትዮጵያ ጳጳስ በግብጽ ፋንታ ከሶርያ ተዋሕዶ ቤተ ክርስቲያን እንዲመጣ መክረው እንደነበር ይነገራል ።
( የተደገመ ) 
   አቡነ ማቴዎስም ከዚያን ጊዜ ወዲህ ቂም በመያዝ በእቴጌ ጣይቱ አገልግሎት ዘመን መጨረሻ አካባቢ እቴጌይቱን ከሥልጣን ለማግለል ቀጥሎ እንደ ተመለከተው ተካሒዶ በነበረው ሤራ ቀንደኛ ሚና የተጫወቱ ሲሆን ይህም ቂማቸውን ለመበቀል የወሰዱት አቋም እንደሆነ ታሪክ አዋቂዎች ያላቸውን ግምት ያወሳሉ ።

የሥልጣን ሽኩቻ 
   
   የኻያኛው ክፍለ ዘመን መዠመሪያ የኢትዮጵያ ታሪክ በገጽታው ስፋትም ሆነ በሒደቱ ፍጥነት የተለየ መልክ የያዘበት ጊዜ በመሆኑ ልዩ ትኩረት ሊሰጠው የሚገባ ነው ። የመሬት ይዞታ እንደ ግል ሀብት ተቆጥሮ እንደማንኛውም ሸቀጥ ለሽያጭ ሊቀርብ እንዲችል ያደረገው ሕጋዊ ሥርዓት በዐዋጅ የወጣው በዚህ ጊዜ ነው ። ( ር. ጳንክሁርስት፣ ጽታተ አንድ ላንድ እን ኤትሂኦፒአ ሒስቶርይ፣ እንስቲቱተ ኦፍ ኤትሂኦፒአን ጽቱዲአስ፣ ኣድዲስ፣ 1966፣ ፕ.156-62.) በተጨማሪ የሚኒስቴር መሥሪያ ቤቶች ለመዠመሪያ ጊዜ የተቋቋሙት በዚሁ ክፍለ ዘመን መክፈቻ እንደ ሆነ ይታወቃል ።
   ጊዜው በአውሮፓ የቡርዥዋ ኅብረተሰብና መንግሥት በሚገባ ደርጅቶና ተስፋፍቶ ሥር ዓቱን ለማቆየት ወደ ውጭው ዓለም መዝመት የዠመረበት በመሆኑ ብዙ ትግልን የሚጠይቅነበር ። ካለፉት ምዕራፎች ከብዙ በጥቂቱ የተወሱት የጦርነትና የዲፕሎማሲ  « የአመራር እንቅስቃሴዎች » ሁኔታው ካስገደዳቸው የትግል ዐይነቶች አንዱ ሲሆን ሌላው ከፍ ብሎ እንደ ተመለከተው ያሉ ውስጣዊ « የመዋቅር ለውጦችን » ለማምጣት መደረግ የነበረበት ትግልነው ። ኢትዮጵያ በጊዜው አዲስ ታሪካዊ ክሥተት ሊባል በሚችል ሁኔታ የኰሎኒያሊዝምን
ዘመቻ ተጋፍጣ ባደረገችው ትግል ተከታታይ ድሎችን በመጐናጸፍ ነጻነቷን ለማቆየት በመቻሏ በማደግ ላይ ባሉ ሀገሮች በተለይም በአፍሪካ አህጉር ሲታወስ የሚኖር አኩሪ የታሪክ ምዕራፍ እንዳላት እሙን ነው ።
   እቴጌ ጣይቱ በዚህ የታሪክ ዘመን የነበራቸውን ንቃትና ብቃት ባጐናጸፋቸው የፖለቲካ ስልጣን የኢትዮጵያን ታሪካዊ አቅጣጫ በመወሰን በኩል ያበረከቱት የአመራር አስተዋጽኦ ከፍተኛ ግምት የሚሰጠው ለመሆኑ ካለፉት ምዕራፎች ግልጽ ሆኖ ይታያል። በአመራር ጥበባቸው የአጼ ምኒልክ ቀኝ እጅ ነበሩ ቢባል ሁኔታውን ማጋነን አይሆንም ። ይልቁንም አጼ ምኒልክ በጸና ታመው አደባባይ መውጣት ከተሳናቸው ከኅዳር 1902 ወዲህ የመንግሥቱን ስራ ባለሙሉ ሥልጣን በመሆን ማከናወን ዠምረው ነበር ። 
( አጼ ምኒልክ ለዕረፍት ጊዜያቸው ማሳለፊያ ሆለታ (ገነት) እና አዲስ ዓለም ከተሞች መሔድ ያዘወትሩ እንደ ነበር ይነገራል። በኅዳር 6 አካባቢ 1902 ዓመት ወደ ሆለታ ለመሔድ ተነሥተው ሳለ ወደ ሥጋ ሜዳ ግድም ሲደረሱ ሰውነታቸው ስለ ዛለና ጉዞውን መቀጠል ስለተሳናቸው ወደ ቤታ መንግሥታቸው እንዲመለሱ ተደረገ ። ከዚያን ጊዜ ወዲህ አልወጡም ) ። 
(አቶ ተክለ ጊዮርጊስ ናቄ ፡ ቃለ መጠይቅ ፡ አዲስ አበባ ፡ ነሐሴ 1972 ) ።  
   እቴጌ ጣይቱ የራሳቸው የፖለቲካ አስተያየት ያላቸው በመሆናቸው ብዙ ተከታዮችን ከማፍራታቸውም ሌላ የተለያዩ ጋብቻዎችን በማስፈጸምና የሚቀርቧቸውን በሥልጣን በማስቀመጥ ሥልጣናቸውን ያጠናክሩ እንደነበር በታሪክ ማኅደር ይታወቃል ።
( ይህ ከፍ ብሎ የተጠቀሰው የሃይማኖት ሹማምንትን ከባለሟል ልጆች ጋር እንዲጋቡ ከማድረጋቸው ጋር የተቀራረበ ግንኙነት አለው ። የተወሰኑ ምሳሌዎችን ለመስጠት ያህል የወንድማቸው ልጅ የሆኑትን ራስ ጉግሣ ወሌ ዘውዲቱ ምኒልክን እንዲያገቡ አደረጉ ። የወንድማቸው የልጅ ልጅ የሆነችውን አስቴር መንገሻን ልጅ ኢያሱ ገና የስምንትና የዐሥራ ሁለት ዓመት ልጆች ሆነው አጋቡአቸው ። የሸዋው ታዋቂ መስፍን ታዬ ጉልላትም የአስቴር መንገሻን ታላቅ እኅት አልማዝ መንገሻን እንዲያገቡ ሰጡአቸው ) ።
   በዚያን ጊዜ አጼ ምኒልክ በሴት ንግሥት እንደሚተኩ ሲነገር የቆየ ትንቢት በመኖሩ እቴጌይቱ ራሳቸውን ለሥልጣን ያዘጋጁ እንደነበር ሁኔታዎችን በማገናዘብ ለመፍረድ ይቻላል ።
ሁኔታው በእቴጌይቱና በሸዋው መኳንንት መካከል በተፈጠረው ቅራኔ ሳቢያ ለሁለት ፖለቲካ ቡድኖች መፈጠር ምክንያት ሆነ ። 
« በዚሁም ሁሉ ደግሞ እቴጌይቱ ባለሙሉ ሥልጣን ሆነው የመንግሥቱን ሥራ ሁሉ በመሥራታቸው የቀኑ ሰዎች ሥልጣናቸውን ለመውሰድና ከቤተ መንግሥቱ የማስወጣት ሤራ ዠምረውባቸው ነበር ... እቴጌ ጣይቱም ወደ ሤራው ለመግባት እምቢ ማለቴን ሰምተው ለጃንሆይ ነግረዋቸው ኖሮ ሁለቱም በጣም ደስ አላቸው ። ይህም ሤራ መነሣቱ ጃንሆይ ለእቴጌዪቱ ሥልጣን እንደ ሰጧቸው ያስረዳል ። ይሁን እንጂ ሤረኞቹን ለመቅጣትና ለመምከር የተመቸ ጊዜ አላገኙም ነበር ።
   ሤራው የተጠነሰሰው በሚኒስትሮች ምክር ቤት አካባቢ እንደሆነ እቴጌ ጣይቱ ከወገኖቻቸው ሰምተው ኖሮ አፍጦ የመጣውን አደጋ ለመቋቋም ምክር ቤቱን እንዲዘጋ በማድረግ ጠላቶቻቸው እንዲበታተኑ ሤራውም እንዲከሽፍ ሆነ ። በሌላ በኩል በሕክምና ሙያ ለማገልገል መጥተው የነበሩት ሦስት ጀርመኖች ከሚኒስትሮቹ ጋር በመገናኘት ይሠሩ እንደነበር በመገንዘብ ስለ ሤራው ምክር የሰጡ እነሱ ይሆናሉ ብለው በመገመት ምክንያት እየፈለጉላቸው ሥራቸውን ለቀው እንዲሔዱ እንዳደረጓቸው ይነገራል ። ይህ በሚሆንበት ጊዜ እቴጌ ጣይቱ የተቃዋሚያቸውን ቡድን ይበልጥ ለማዳከም ሲሉ የተለያዩ ሹም ሽሮችን ፈጸሙ ። ደጃዝማች ተፈሪ ተብለው ይጠሩ የነበሩት የቀድሞው ንጉሥ የሐረር ገዥ ሆነው የተሾሙት በዚህን ግዜ ነው ።
   ዳሩ ግን መኳንንቱ ሁኔታውን በአንክሮ በመመልከት በተለያዩ ቡድኖች እየተጠራሩ ስብሰባዎች በማድረግ የእቴጌይቱን ሥልጣን ስለሚገታበት ዘዴ ይመክሩ ዠመር ። ለሤራው መሪ በመሆን ውስጥ ውስጡን ሲጐተጉቱ የነበሩት የወደፊቱ አልጋ ወራሽና የልጅ ኢያሱ ሞግ
ዚት ራስ ቢትወደድ ተሰማ ነበሩ ። ፊታውራሪ ሀብተ ጊዮርጊስና ደጃዝማች ገብረ ሥላሴ ግንባር ቀደም በመሆን ከሌሎች መኳንንት ጋር በተለይም በራስ ደምስ ይመራ የነበረውን « የመኻል ሠፋሪ » ጦር ኃይል ለሤራው አጋር በመሆን አገልግለዋል ።
   ወደ የካቲት መጨረሻ 1902 መኳንንቱ ተሰብስበው ወደ አቡነ ማቴዎስ ቤት በመሔድ የሳቸውን ድጋፍ ለማግኘት ሲሉ በእቴጌ ጣይቱ ላይ ልዩ ልዩ ወንጀል ተናግረው ከእንግዲህ ወዲህ እቴጌ ጣይቱ በቤተ መንግሥት ንጉሡን እያስታመሙ ይቀመጡ እንጂ በመንግሥት ሥራ ውስጥ እንዲገቡ አንፈቅድም ብለው አሳባቸውን ከመግለጣቸውም በላይ አቤቱታቸውን እንዲያሰሙላቸው ወከሏቸው ። ነገር ግን እቴጌ ጣይቱ ወገናቸው ብዙ ነበርና አቡነ ማቴዎስም አማላጅነታቸውን ሳይወጡ በመቅረታቸው ነገሩ እንደ ተዳፈነ ቆየ ።
  ከሁለት ሳምንት በኋላ ሌላ ስብሰባ በፊታውራሪ ሀብተ ጊዮርጊስ ቤት ተጠርቶ በፊታውራሪመሪነት ውይይት ተካሔደ ። በዚህ ውይይት መጨረሻ እቴጌዪቱ 1/ በመንግሥቱ ሥራ መግባታቸውን ትተው ንጉሡን እያስታመሙ እንዲቆዩ 2/ ከዚህ በፊት ያደረጉትን ሹም ሽር እንዲያነሡ 3/ የመንግሥቱንም ሥልጣን ለራስ ቢትወደድ ተሰማ እንዲተውላቸው ። የውሳኔውንም ይዘት የሕዝቡ ቃል ተብሎ በስብሰባው የተወከሉት አቡነ ማቴዎስ ሔደው እንዲያስረዱ በተወሰነው መሠረት እቴጌ ጣይቱ እንዲረዱ ተደረገ ። እቴጌ ጣይቱም ጉዳዩን ይከታተ
ሉ ስለ ነበረና የሤራውን ጠንሳሾች ያውቋቸው ስለነበር በቤተ መንግሥቱ እሳቸው ዘንድ እንዲቀመጡ ጥሪ አደረጉላቸው ።  
Dr. Sergew Hable Selassie,  The Struggle for Power , in Modern Ethiopian History, senior University course, Addis Ababa University Addis Ababa, 1969.
ከአብዱራህማን ያሀያ ተዘጋጅቶና ለዚህ ጥናት ዓላማ ተተርጕሞ እንደ ቀረበ ነሐሴ 1972። 
   
   ፊታቸውን በመዠመሪያ ደረጃ የእቴጌ ጥሪ ሳይመለከታቸው የቀድሞውን አማላጅነታቸውን መሠረት በማድረግ መኳንንቱን ተከትለው ወደ መጡት አቡነ ማቴዎስ በማዞር « አባቴእንደ ጸሎተ በረድ ደጋሚ ጃንጥላዎን ገትረው የመጡት ሕመምተኛ ባሏን ትታ ከቤተ መንግሥቷ ትውጣ ለማለት ነውን ? » አሏቸው ። ይህን ተግሣጽ እንደ ጨረሱ ደጃዝማች ገብረ ሥላሴ የጉባኤውን ውሳኔ ለማንበብ በመዘጋጀት ላይ መሆናቸውን እቴጌዪቱ ተመልክተው ገሠጹዋቸው ።
ቀጥሎም ወደ ራስ ተሰማ በመመልከት ፤
« ይህን ነገር ሁሉ ያሰብከውና ያደረግኸው አንዱ አንተ መሆንህን እያወቅህ ለምን በሌላ ሰው ታመካኛለህ ? ሁሉንም ነገር በእርግጥ ሰምቼዋለሁ ። እኔ የሚያሳዝነኝ በተንኮል መሥራትህ ነው እንጂ ሥራውንማ ገና አስቀድሞ እኔ ጃንሆይን አስታምማለሁ የመንግሥቱን ሥራ ይቅርብኝ ብዬ ብነግርህ ራስ መንገሻ አቲከምን አማላጅ ልከህ '  የመንግሥቱን ሥራ እርስዎ እየሠሩ ካላስለማመዱን እኛ ምኑን እናውቀዋለን ሥራውን ልተው ማለትዎማ ቢበላሽም ምን ቸገረኝ ለማለት ነው የምኒልክን ውለታ መመለስ ከእንግዲህ ወዲህ በሚሠሩት ሥራ ነው '  ብትለኝ « ሠርቼ የምጠቅም ከሆነ በሚቻለኝ እረዳለሁ አላልኩህምን ? ደግሞስ ላንተ ሳላማክርህ ምን የሠራሁት ሥራ አለ ? በል እስቲ ይህን ይህን አልሰማሁም አላወቅሁትም '  ብለህ ገልጠህ ተናገር ብለው በሦስት ነገር አሳፈርዋቸው ።
     በተጨማሪም « ... ከወንድሞቹ ከነ እገሌ አያሳንሱት ብዬ ከዚህ ደረጃ ያደረስኩህ እኔ ጣይቱ አይደለሁምን ? የኔን ውለታ የምትመልሰው እንደዚህ በማድረግ ነው ? ከሁሉ ይልቅየሚያሳዝነኝ ይኸን ደኅና ሕዝብ አድማ ማስተማርህ ነው » ብለው ገሠጿቸው ።
በኋላ ደግሞ ወደ ደጃዝማች ብርቄ መለስ ብለው « ብርቄ የተቀመጥክበትን ቦታ ፀሐይ ሲያምረው ይውል ነበር ከዛፍ ሥር ያለ የጤፍ ቡቃያ የምትመስል ሰው እንዲህ አለው ነገር ውስጥ ምን አገባህ ? የሤራውን አካሔድ ምኑን አውቀኸው ነው እስከዚህ የደረስከው » በማለት አስፈሪ ግርማ ባጀበው አነጋገር ሁሉንም በየተራ ገሠጿቸውና የተፈጸመባቸውን በደል በዝርዝር አስረዱ ። ( መዘምር ኃይሉ ከላይ የተደገመ ። የተግሣጹ መሠረት የመዠመሪያውን አማላጅነት ሳያደርሱ ከመቅረታቸውም በላይ ከሤረኞቹ ጋር ተደብለው መምጣታቸውን ነው ። (ባላምባራስ ኃይለ ማርቆስ ገብረ ወልድ ፡ ቃለ መጠይቅ ፡ አዲስ አበባ 16 ነሐሴ 1972።) 
   መኳንንቱም በሁኔታው አፍረውና ተደናግጠው ራስ ቢትወደድ ተሰማ ሳይቀሩ ይቅርታ ጠይቀው ለመሰናበት እንደ ተዘጋጁ እቴጌ ጣይቱ ጉዳዩ በጣም አሳዝኗቸው ኖሮ የምሕረት መልስ በመስጠት ፋንታ ምርር ብለው አለቀሱ ። ጥቂት ቆይተው በአዲስ አበባ የሚገኙ የውጭ ሀገር ዲፕሎማቶችን ስለ ጉዳዩ ከማማከራቸው በላይ ሊደርስባቸው በሚችለው አደጋ ይረዷቸው ዘንድ እንደ ተማፀኗቸው ይነገራል ። እነሱም በተፈጠረው አለመግባባት እንደሚያዝኑ ከገለጹላቸው በኋላ ችግሩን ኢትዮጵያውያን እርስ በርሳቸው በመመካከር መፍትሔ ቢያገኙለት እንደሚሻል ያላቸውን አስተያየት እንደ ገለጹላቸው ይወሳል ።
   መኳንንቱ ድርጊቱን አጣመው በማቅረብ እቴጌ ጣይቱ የውጭ ኃይሎችን ጣልቃ ገብነት ለመጋበዝ እንዳደረጉ እያጋነኑ ወቀሳ ጭምር ማውራትና ማስወራት ዠመሩ ። ይህም እቴጌ ጣይቱ ወገኖቻቸው በድፍረት እንዳይከራከሩ አሥጊ ሁኔታ ከመፍጠሩም በላይ ተቃዋሚዎቻቸው በቁጥር እንዲበረክቱ ለማድረግ አስተዋጽኦ አደረገ ። በዚህም ምክንያት እቴጌ ጣይቱ ከሃይማኖት መሪዎችና በተለይም ከዋና ከተማው ውጭ ከሚገኙት መኳንንት ጋር የዠመሩት ምክር እንዲቋረጥ ሆነ ።
   እቴጌ ጣይቱም የወንድማቸው ራስ ወሌ ግዛት ወደ ነበረችው የጁ ሔደው በሰላም ለመኖር እንደሚፈልጉና ሥልጣናቸውንም እንደሚለቁ ያላቸውን ሐሳብ ገለጹ ። ነገር ግን መኳንንቱ ከወንድማቸው ጋር በመዶለት እዚያ ያለውን ሠራዊት አሰባስበው ለውጊያ ዝግጅት ለማድረግ ዓላማ እንዳላቸው እቴጌዪቱን በመጠርጠር ያቀረቡትን ጥያቄ በመቀበል ፋንታ ከባለቤታቸው ከአጼ ምኒልክ ጐን ሆነው እያስታመሙ እንዲቆዩ አደረጓቸው ።
   ያም ሆነ ይህ በአንድ በኩል ከመኳንንቱ የተሰጠው ውሳኔ ከዚያን ጊዜ ዠምሮ በሥራ ላይ እንዲውል ለማድረግ በተቃዋሚው ቡድን ተጽዕኖ ሥር የነበረው « የመኻል ሠፋሪ » ሠራዊት ጉባኤዎችን በማካሔድ ላይ እንዳለ በሌላ በኩል ደጃች አያሌው ውሳኔውን በመቃወም ሠራዊታቸውን ለጦርነት በማዘጋጀት ላይ ነበሩ ። ዳሩ ግን የተቃዋሚው ወገን ኃይል ሚዛን በማየሉ እቴጌ ጣይቱ ከሥልጣን እንዲወርዱ ሲደረግ በአንጻሩ ደግሞ ራስ ቢትወደድ ተሰማ በእንደራሴነታቸው የመንግሥቱን አመራር በተግባር ያካሒዱ ዠመር ። ይህ እንደሆነ ደጃዝማች አያሌውም ከሠራዊታቸው ጋር በነበሩበት ቦታ በወታደር ተከበውና የመጠጥ ውሃም እንዲቋረጥባቸው በመደረጉ ብዙዎቹ ከምሽጋቸው እየኮበለሉ በመሔዳቸው ያለ ምንም ጦርነት እጅ ለመስጠት ተገደዱ ። ደጃዝማች አያሌውም ከእቴጌ ጣይቱ ጋር እንደገና እንዳይዶልቱ ተፈርተው ታሰሩ ። ( ከነዚህ ጀርመኖች ውስጥ አንዱ አጼ ምኒልክን ያክም እንደነበር ይነገራል ። ከዕለታት አንድ ቀን ይኸው ሐኪም ብቻውን ሆኖ ባዘጋጀው ያልተረጋገጠ ሪፖርት ንጉሡ አጠገባቸው ካሉ ሰዎች በሚበሉት ምግብ ተመርዘው እንደነበር በመግለጽ ሤረኞችን የሚደግፍ አቋም ይዞ ነበር ። ይህ በተጠቀሰውሤራ ተባባሪ በመሆን ምክር ይሰጡ የነበሩ ስለመሆናቸው ግምት ለመውሰድ ያስችላል ። ለተጨማሪ ማብራሪያተመልከት ) ። 
   ይህ በእንዲህ እንዳለ እቴጌ ጣይቱ ሁኔታውን ለመቋቋም በበኩላቸው ወስደውት ከነበረውአንዳንድ የመጨረሻ ርምጃዎች ውስጥ ራስ ወሌ ካላቸው የየጁ ይዞታ ላይ በተጨማሪም ትግሬን እንዲገዙ መሾማቸው ይገኝበታል ። በጊዜው ራስ ተሰማ ወደ አዲስ አበባ እንዲመጡ ባስተላለፉላቸው ጥሪ መሠረት ዋግ ሹም አባተ ከኰረም በመነሣት ጉዞ መዠመራቸው ተሰምቶ ነበር ። እሳቸውም ።
ጅሩ ላይ ሲደርሱ የእቴጌዪቱ ምስለኔ አዛዥ ዘአማኑኤልና የጅሩው ሻለቃ መሸሻ ከእቴጌ ተልከው ኖሮ በዚያው ታግደው እንዲቆዩ አደረጓቸው ። እቴጌዪቱ ይህን ማድረጋቸው .... ዋግሹም አባተ ባድማው እንዳይጨመሩ ለማቆየት ነበር ። ነገር ግን ወዲያው መጋቢት 12 ቀን የእቴጌዪቱ ሥልጣን ስለ ወደቀ ዋግ ሹም አባተ እነዚያን ሊጠብቋቸው የመጡትን ሁለት አዛዦች እንደ እስረኛ አድርገው አስጠብቀው አዲስ አበባ ገቡ ።
   በዚህን ጊዜ የእቴጌ ጣይቱን ወገኖች ጨርሶ ኃይል ለማሳጣት ሲባል አጥቂው ወገን አዲስየእስራትና የሹም ሽር ፍርዶች ማስተላለፉን ተያያዘው ። እላይ ከተጠቀሱት ሌላ በውዝግቡ መኻል ወደ ቤተ መንግሥቱ መጥተው የነበሩት ራስ ጉግሣ ወሌ እና ደጃዝማች ታዬ ጉልላቴ ዕድል ከሰጣቸው እቴጌን ከመርዳት ወይም ለራሳቸው ሥልጣን ከመሻት እንደማይመለሱ በመጠርጠር የእስራት ርምጃ ተወሰደባቸው ። በአንጻሩ ደግሞ ራስ ቢትወደድ ተሰማ ሥልጣናቸውን ለማጠናከር በየአጋጣሚው አልጋ ወራሹን እያስከተሉ ወደ አደባባይ በመውጣት የተለዩ ሹም ሽሮች ማድረግ ዠመሩ ።
(ራስ ተሰማ የመንግሥቱን ሥልጣን ለመያዝ ከምንም የማይመለሱ እንደነበሩ በጊዜው የነበሩ ባለሟሎች ሁሉ የሚያውቁት ነው ። ይህም በመሆኑ ከአንዳንድ ጸሐፊዎች ከአቡኑ አስቀድሞ አቤቱታውን የሰሙት ራስ ተሰማ ለነገሩ አዲስ እንደ ነበሩና ወደ አቡኑም መኳንንቱ ያስተላለፉት ስለመሆናቸው የሚወሳው ትክክል ሊሆን አይችልም ። ምንም እንኳ በሕጋዊ መንገድ መንግሥት የሚያስተላልፋቸው የነገሥታት ተወላጅነት ባይኖራቸውም እንደ ማንኛውም ሞግዚት እንደራሴ በመሆን የከፍተኛ ሥልጣን ባለቤት ለመሆን ይችሉ እንደነበር የታወቀ ነው ። በጊዜው ተጠቅመው ሁኔታዎችን በማመቻቸት ለንጉሥነት የሚያበቃቸውን ሥልጣን ለማከማቸት አላሰቡም ነበር ብሎ ለመናገር ያዳግታል ። ይህ ዕውነት የሚሆነው በሤራው ውስጥ የነበሩት አብዛኞቹ ከሥልጣን የተገለሉ መኳንንት መሆናቸውን ስንገነዘብ ነው ። መኳንንቱ አቤቱታቸውን በመዠመሪያ ደረጃ ለራስ ተሰማ አሰምተው እንደነበርና ሁኔታውን ለመጠቆም ስብሰባዎችንና ውሳኔዎችን እንዳበረታቱ ይነገራል ) ።   
   በመሔድ ላይ የነበረውን መንግሥታዊ ለውጥ በመቃወም ከአዲስ አበባ ውጭ የየጁው ራስ ወሌ ወታደሮቻቸውን በማስከተል እስከ አምባሰል አውራጃ መጥተው የግዛታቸው ወሰንተኛ በመሆናቸው ዱሮውንም ጥለኛ የነበሩትን ራስ ሚካኤልን ለጦርነት ይቀሰቅሷቸው ዠመር
( መዘምር ኃይሉ ፡ ዝኒ ከማሁ ) ። 
ራስ ሚካኤል ከአዲስ አበባ ውሳኔ በመጠባበቅ ላይ ሆነው ሳይተናኮሉ በቆዩበት በዚህ ጊዜ ውስጥ ራስ ተሰማ ለጉዳዩ አንድ መፍትሔ ተለሙ ። ይኸውም በእቴጌ ጣይቱ በኩል ለሁለቱ ባላንጣዎች እቴጌዪቱ ምንም ሳይጐድልባቸው በደስታ ኑሮ ላይ እንዳሉ በመግለጽ የኢትዮጵያ ውያን ደም በከንቱ እንዳይፈስ የሚጠይቅ የሰላም ጥሪ ደብዳቤ እንዲዘጋጅ ማድረጋቸው ነ  በር ። 
   እቴጌ ጣይቱ ለመጻፍ የተገደዱትን ደብዳቤ እንዳዘጋጁ ሊጋባ ወልደ ገብርኤል በሻህ ከተባለው መልዕክተኛ ለራስ ወሌ እንዲደርስ በማለት ተላከ ። በሌላ አንጻር የሰላም መፍትሔውአይሳካ እንደሆን በማለት ቢትወደድ ልዑል ሰገድና ሊጋባ ወልደ ገብርኤል ከራስ ሚካኤል ጋር በመሆን ጦርነቱን እንዲያስተባብሩ አብረው ተልከው ነበር ። ዳሩ ግን ራስ ወሌ ከመዠመሪያውም ቢሆን የንጉሠ ነገሥቱን መንግሥት በመቃወም ጦርነት ለማስነሣት ዓላማ እንዳልነበራቸው ተደርጐላቸው በነበረው ጥሪ መሠረት ግዛታቸውን ለተከታዮቻቸው አገር ጠብቁ ብለው በማስረከብ ወደ አዲስ አበባ መምጣታቸው ይታወቃል ። ራስ ቢትወደድ ተሰማም ራስ ወሌ አዲስ አበባ ሲመጡ በደስታ በመቀበል የግል መኖሪያ ስጥተዋቸው በሚገባ ሲያስተናግዷቸው ቆዩ ። ( ብዙ ሳይቆዩ ምሕረት ተደርጎላቸው የአርሲ ግዛት እንዲሰጣቸው በመወሰኑ ከአዲስ አበባ ወጡ ) ።  
   ምንም እንኳ አጼ ምኒልክ በግንቦት 10 ቀን 1901 ባወጡት ዐዋጅ ልጅ ኢያሱን ለአልጋ ወራሽነት መሾማቸውን ራስ ቢትወደድ ተሰማም (በእቴጌ አቅራቢነት ) ሞግዚታቸውና ባለሙሉ ሥልጣን ሆነው እንዲያገለግሉ መፍቀዳችው ቢታወቅም እቴጌ ጣይቱ የራስ ቢትወደድ ተሰማን ፈቃደኝነት ከፍ ብሎ እንደ ተገለጸው በማስመልከት የመንግሥቱን ሥልጣን እስከ ጥር ወር 1902 ድረስ ያለ ምንም ተቃውሞ ሲመሩ ቆዩ ። ይህም የሚያመለክተው ነገር ቢኖር እቴጌ ጣይቱ በአገር አስተዳደር በኩል ከፍ ያለ ችሎታና ትጋት እንደ ነበራቸው ነው ። ዳሩ ግን ከዚያን ጊዜ ወዲህ አጼ ምኒልክ በጠና ከመታመማቸው የተነሣ አደባባይ መውጣት ተስኗቸው አንደበታቸው በመያዙ ተቃዋሚው ቡድን ውስጥ ውስጡን ያካሒድ የነበረውን ሤራ ያጠናክር ዠመር ።
   ከ1904 ወዲህ አጼ ምኒልክ በጠና ታመው ሳለ ልጅ ኢያሱ የውጭ ጉብኝት ያበዙ ስለነበረ አዘውትረው ከቤተ መንግሥቱ ግቢ አይድረሱ እንጂ ባለሙሉ ሥልጣን ሆነው እንደ መግዛታቸው አዲስ አበባ ሲገቡ ግብር ያበሉ ችሎት ተገኝተው ፍርድ ይሰጡ ይሾሙና ይሽሩ     ነበር። በጊዜው ልጅ ኢያሱ አጼ ምኒልክን ታመው በመቆየት ላይ ካሉበት ቤተ መንግሥታቸው አስወጥተው ወደ አንኮበር ሊወስዷቸው እንደነበር በሰፊው ይወራ ስለነበር ከዕለታት አንድ ቀን ጭፍሮቻቸው ባልታሰበና ባልተጠበቀ ሁኔታ ልጅ ኢያሱ ሊመጡ ነው በማለት ዘበኛ ተጋፍተው ለመግባት ቢሞክሩ የግቢው ዘበኞች እነ ፊታውራሪ ደቻሳና ፊታውራሪ ገብረ ማርያም የልጅ ኢያሱ ጭፍሮች አመጣጥ አሥግቷቸው ስለነበር « የሕመምተኛ ጌታችን ግቢ እንዴት ከሥርዓት ውጭ ይደፈራል ? ልጅ ኢያሱ የሚመጡትስ ምን ለማድረግ ነው ? » በማለት እንደ ተቃወሙ ፊት በር አካባቢ ተኩስ ተከፈተ ። ቀኑ የካቲት 22 ቀን 1905 ነበር ። እቴጌም ድርጊቱን ሲያጣሩ የነገሩ አዝማሚያ አላማራቸውምና ከተማይቱ እንዳትሸበር መኳንንቱም እንዳይተላለቁ ሥጋት አደረባቸው። በዚህ ጊዜ የተፈጥሮ ዘዴአቸው የተሻለውን መንገድ ወዲያው አመለከታቸው ።
   ባላምባራስ ከበደ አድነውና አቶ ተክለ ሃይማኖት የተባሉትን የእልፍኝ አሽከሮች አስጠርተው ወደ አቡነ ማቴዎስ በአስቸኳይ መልእክት አስተላለፉ ። መልእክቱም « በምኒልክ ላይ ሲተኰስ ሳይሰሙ ቀርተው ነውን ? ምነው ዝም ብለው ተቀመጡ፤ አባትነትዎስ ለመቼ ነው?
የሚል ነበር ። ዋናው መልእክተኛ ባላምባራስ ከበደ አድነው ይህን የቁጣ መልእክት አለዝበው ለአቡነ ማቴዎስ አቀረቡ ።
   አቡነ ማቴዎስም « ዛሬ መሽቷልና ለነገ ይሁን » ብለው በማግሥቱ ጧት በፊት በር በኩል ብቅ ሲሉ ሰው ሁሉ ደነገጠ ። እርሳቸውም « ልጆቼ ጠብ እንዳይደረግ ገዝቻለሁ በወላዲተ አምላክ ይዣችኋለሁ ተኩስ ይቁም » ሲሉ ሁኔታው ሰጥ አለ ። ፊታውራሪ ደቻሳና ፊታውራሪ ገብረ ማርያም የተኩሱ ዠማሪ በመሆናቸው በጌታቸው ላይ የሚደርሰውን አደጋ መከላከል ተግባራቸው መሆኑ ቢታወቅም ምክሩን ተቀብለው እጃቸውን ለአቡኑ ሰጡ ። በአጋጣሚም ወዲያው ከባድ ዝናም ጥሎ ስለነበር ሰዉ ተበታትኖ ነገሩም በረደ ። ከዚህ በኋላ አቡኑ ሌሊቱን ከልጅ ኢያሱ መክረው ኖሮ በርሳቸው ትእዛዝ ፊታውራሪ ደቻሳ ወደ ጐጃም ፊታውራሪ ገብረ ማርያም ወደ ጐንደር ግዞት ተላኩ ። ነገሩም በዚህ አለቀ ።
(ቀኛዝማች ሥዩም ተሰማና ሌሎች ቃለ መጠይቅ አዲስ አበባ 6 መስከረም 1973 እሳቸውም ጨምረው በሰጡት ቃል የልጅ ኢያሱ አመጣጥ ለዚሁ ጉዳይ እንደሆነ ለግቢ ዘበኞች የጠቆሙት ፊታውራሪ ሀብተ ጊዮርጊስ መሆናቸውን በመግለጽ ተናግረዋል ። እንደ ባላምባራስ ከበደ አድነው አባባል የእልፍኝ ዘበኞች ተቃውሞአቸውንየዠመሩት « እኛ ክንዳችንን ሳንንተራስ ጌታችን ከቤቱ በቃሬዛ አይወጣም » በማለት ነው ። እሳቸውም የልጅ ኢያሱን አሽከሮች እነ ሊጋባ በየነ፡ ፊታውራሪ ሥራህ ብዙ ፡ ተሰማ ከተማ እና ፊታውራሪ አሸናፊ እንደሆኑ በስም በመጥቀስ ያስረዳሉ ) ።



የእቴጌዪቱ ግዞት ዘመን  

   በሚያዝያ 3 ቀን 1903 ራስ ቢትወደድ ተሰማ ባደረባቸው ድንገተኛ ሕመም ምክንያት ሞቱ ። ልጅ ኢያሱ ያን ጊዜ ገና የዐሥራ አምስት ዓመት ወጣት ሆነው የአጼ ምኒልክ አልጋወራሽ እንደ መሆናቸው ኢትዮጵያን በግላቸው ያስተዳድሩ ዠመር ። ዳሩ ግን ምንም እንኳ ለአስተዳደር ሥራ ብስለትና ልምድ እንደሚጐድላቸው በመገንዘብ እንዲረዷቸው የመረጧቸው መኳንንት መኖራቸው ቢታወቅም መኳንንቱ ተገቢውን ምክር በማካፈል ረገድ ችሎታና ብርታት እንዳልነበራቸው ይነገራል ።( በዘልማዳዊ የትውልድ ሐረግ መሠረት ታዬ ጉልላት ለዘውዱ ወራሽነት ከአቤቶ ኢያሱ ቀጥሎ ከማንም ይበልጥ ብቃት የነበራቸው መሆኑ ይታወቃል ። ብላቴን ጌታ ማኅተመ ሥላሴወልደ መስቀል ሁልቄ ትውልድ ዘንጉሥ ሣህለ ሥላሴ አዲስ ሠንጠረዥ (2ኛ ሰሌዳ) ተመልከት) ። 
    አቤቶ ኢያሱ የመንግሥቱ ባለሙሉ ሥልጣን በመሆን ሲያስተዳድሩ ከቆዩ በኋላ « ከአጼ ምኒልክ በኋላ አንዲት ሴት ንግሥት ትነሣለች » የሚለውን ትንቢት ለማስወገድ በማሰብ በጥር ወር 1908 እቴጌ ጣይቱ ከነጭራሹ ከቤተ መንግሥቱ እንዲወጡላችውና እንጦጦ ሔደውበግዞት እንዲቆዩ አሳሰቡዋቸው ( ራስ ሚካኤል በአዲስ አበባ ውስጥ በመካሔድ ላይ የነበረውን የፖለቲካ ግጭት በተለይም የደጃች አያሌውን እንቅስቃሴ በአንክሮ ከተመለከቱ በኋላ ደጃዝማች የልጃቸውን ኢያሱ ስልጣን ተቀናቃኝ መሆናቸውን በመገንዘብ አስከፊ ርምጃ እንዲወሰድባቸው በመጠባበቅ ላይ ሳሉ ታስረው ከነበሩበት ከመፈታታቸውም በላይ ከንባታ መሾማቸው ቁጭት አሳድሮባቸው ነበር ። ከዚህም ይልቁንም ጉዳዩ የእቴጌዪቱን ወገኖች ለመቃወም ባሳደረባቸው ጽኑ ፍላጐት አንጻር ሲታይ ከራስ ወሌ ጋር የነበራቸው የቆየ ቅራኔ ከፍ ብሎ በተሰጠው ሁኔታ እንዲከር የሆነበትን ምክንያት ለመገመት ይቻላል ) ።   
   አቤቶ ኢያሱም ወደ ቤተ መንግሥት ገና አልገቡም ነበርና እቴጌ ጣይቱ ጥቂት ወራት እዚያው ከሰነበቱ በኋላ በሐምሌ ወር አምስተኛ ቀን በትእዛዙ መሠረት ወደ እንጦጦ ጉዞአቸውን እንዲዠምሩ ተወሰነ ። ( ራስ ወሌ ወደ አዲስ አበባ እንደሚሔዱ ተከታዮቻቸውን ባማከሩበት ጊዜ የጦር እንደራሴው የሆኑት ፊታውራሪ ይመር እቴጌ ከሥልጣን ተገልለው እንዴት ዝም ብለን እንቀመጣለንብለው ለጦርነት ያላቸውን ዝግጅት አስረድተው ነበር ። ራስ ወሌም « ከምኒልክ ጋር የገነባሁትን መንግሥት እንዴት አፈርሰዋለሁ » በማለት ጦርነቱ ተገቢ እንዳልሆነ ከተግሣጹ ጭምር መግለጻቸው ይነገርላቸዋል ። ልጅ ደስታ ዓለሜ ፡ ዝኒ ከማሁ ) ። 
   ጉዞአቸውን ከመዠመራቸው በፊት ረቡዕ ለሐሙስ አጥቢያ ከሌሊቱ ዐሥር ሰዓት ሲሆን የባለቤታቸው የአጼ ምኒልክ አስከሬን ወደ አረፈበት ሥዕል ቤት ኪዳነ ምሕረት አጠገብ ይገኝወደ ነበረው ፎቅ ቤት ገቡ ። የንጉሠ ነገሥታት ዳግማዊ አጼ ምኒልክ ከሕዝባቸው በሞት መለየት ለሕዝቡ እንዳይገለጽ ከፊታውራሪ ሀብተ ጊዮርጊስ የተሰጠ ምክር በመኖሩ ሳይወጣ ቆይቶ ነበር ።
   እቴጌዪቱ « መከሬን ከትቻለሁ እንግዲህ እኔ እዚህ ምን አለኝ ጌታዬ ! እኔም በተራዬ እከተልዎታለሁ » በማለት ይተናነቃቸው የነበረውን ዕንባ ሊገቱት ባለመቻላቸው ስቅስቅ ብለው አለቀሱ ። በአካባቢያቸው የነበሩት ሁሉ በጥልቅ ኀዘን ስለ ተነኩ ። ዕንባቸውን ያፈሱ ዠመር ። የምኒልክ ሞት ኅዘኑ ከሕዝቡ ገና አልጠፋም ነበርና እንደገና የእቴጌ ጣይቱ ከቤተ መንግሥት መውጣት ሰበብ ሆኖ ለቅሶውን የሚቀሰቅሰው መስሎ የታያቸው መሳፍንቱ መኳንንቱና ሴት ወይዛዝርቱ ዕንባቸውን እየጠራረጉ እስከ አሁን በምሥጢር ተይዞ የቆየው በዚህ አጋጣሚ ለሕዝቡ እንዳይገለጽ ጥንቃቄ ይደረግበት በመባባል እርስ በርሳቸው ተጽናኑ ።
   ልክ ዐሥራ አንድ ሰዓት ሲሆን በሰም የተነከረውን በለሴ ሻማ የእልፍኝ አሽከሮቹ እንደ ችቦ አቀጣጥለው እያንቦገቦጉ አካባቢውን በማብራት እቴጌዪቱን በፊትና በኋላ በቀኝና በግራ በማጀብ ለጉዞው ተዘጋጁ ። ባልደራሱም የእቴጌን በቅሎዎች አቀረቡ ። የመሳፍንቱ የመኳንንቱ የሴት ወይዛዝርቱና የሠላሳ ዘጠኙ ደንገጡሮቻቸው በቅሎዎች ከቤተ መንግሥቱ ምድር ግቢ ውጭ ሆነው የእቴጌን መድረስ ይጠባበቁ ነበር ።
  እቴጌም በእልፍኝ ዘበኞቻቸውና ባሽከሮቻቸው ታጅበው ጉዞአቸውን እንደ ዠመሩ ሁሉምበየበቅሎዎቻቸው ሆነው ተከተሏቸው ። በየጊዜው ድካም በተሰማቸው ቁጥር ጉዞው እየተቋረጠ ከበቅሎ ወርደው በሚቀርብላቸው ወንበር አጭር ዕረፍት እያደረጉ ጉዞአቸውን ቀጠሉ።

ሰባት ምዕራፎች አድርገው እንጦጦ እንደ ደረሱም የአጋፋሪ ትእዛዙ ቦታ ከሚባለው አነስተኛ ሜዳ ላይ ለክብራቸው በተነጠፈ ሥጋጃ ላይ ልዩ ሶፋ ወንበር ቀርቦላቸው ቆዩ ። ወንዱ በሆታ ሴቱ በዕልልታ ተቀበሏቸው ። ካህናቱ ልብሰ ተክህኖአቸውን ለብሰው መዘምራኑም ንሴብሖ እያሉ በሽብሸባ ተቀበሏቸው ። የአቀባበሉ ሥነ ሥርዓት እንደ ተፈጸመ እንቢልታው መለከቱ ዋይ ዋይ እያለ መሰንቆውና በገናው እየተደረደረ የክብር ጉዞው ቀጠለ ። ሠልፉም ብዙ ነበር ።  
   ነገር ግን በምሥጢር ተደብቆ የቆየው ያጼ ምኒልክ ሞት ከሠራዊቱ ብዛት የተነሣ ድንገት ግርግር ይፈጥር ይሆን ተብሎ ተፈርቶ ነበር ። ዳሩ ግን የእቴጌን ወደ እንጦጦ መውጣት ምክንያቱን የተረዳው ሕዝብ ከልብ የፈለቀ ኀዘኑን ከመግለጽ በቀር ሌላ ሐሳብ የሌለው መሆኑን የተረዱት እቴጌ ጣይቱ « ለካስ ሰው አለን » ብለው በተናገሩ ጊዜ በሕዝቡ ላይ ያለው ፍቅር ተከሠተ ። ከእንጦጦ ቤተ መንግሥታቸውም እንደ ደረሱ ለተከተሏቸው መሳፍንት መኳንንትና ሴት ወይዛዝር እንደዚሁም እዚያ ተሰብስቦ ለነበረው ሠራዊት ሁሉ ጊዜው ከሰኔ ጾም መጨረሻ ጋር በመግጠሙ « የሐዋርያት ጾም መፍቻ » ግብር አበሉ ።
   እቴጌ ጣይቱ በግዞት በነበሩበት የአንድ ዓመት ከመንፈቅ ከኻያ ሁለት ቀናት ውስጥ ታማኞች አሽከሮቻቸውና መላው ሠራዊት የእቴጌነታቸውን ልዕልና አላጐደለባቸውም ። መስፍንቱ መኳንንቱና ወይዛዝርቱም ቢሆን ተገቢውን አክብሮት ሳይነፍጓቸው ዕለት በዕለት ይጠይቋቸው ነበር ። አቤቶ ኢያሱም ቢሆኑ የተለያዩ ስጦታዎችን ይዘው በመሔድ ይጠይቋቸው ነበር ።( በኢትዮጵያ መንግሥታዊ አስተዳደር ውስጥ ነገሥታት አማካሪዎቻቸውን መርጠው ይሾሙ እንደነበር የታወቀ ሲሆን ለዚሁም « መካር የሌለው ንጉሥ አላንድ ዓመት አይነግሥ » የሚል የቆየ ምሳሌያዊ አነጋገር አለ ። 
   ከማሳሰቢያው ቀጥሎ ባሉት ጥቂት ቀናት ውስጥ የወይዘሮ ዘውዲቱ አጐት የሆኑ ደጃዝማች ወልደ ጊዮርጊስ በልጅ ኢያሱ ትእዛዝ መሬታቸው ተይዞባቸው ኖሮ ወደ እቴጌ ጣይቱ በመምጣት አማላጅነታቸውን ለመኑ ። እሳቸውም ባላምባራስ ከበደ አድነውን በጊዜው በአባታቸው በራስ ሚካኤል ግቢ ይኖሩ ወደ ነበሩት ልጅ ኢያሱ መልእክተኛነት ልከዋቸው ስለነበር እጅ ነሥተው መልእክታቸውን ካደረሱ በኋላ ደጃዝማቹ የተያዘባቸውን መሬት እንዲለቀቅላቸው እንደሚያደርጉ አስታወቅዋቸው ። ከዚያም « ለመሆኑ እኔን አንሥተውኝ ያውቃሉ ? ምን ይሉኛል ? ብለው ቢጠይቋቸው « አዎን ያነሡዎታል » ብለው መለሱላቸው ቀጥለውም « ምን እያሉ ነው የሚያነሱኝ » ብለው ለጠየቁዋቸው « ልጄ ነው እኔም እናቱ ነኝ አንቺም እኅቱ ነሽ ለምንድነው የማይጠይቀን ምን አስቀየምነው » እያሉ ያነሡዎታል አሏቸው ልጅ ኢያሱም በዚህ አነጋገር እንደ መጸጸት ብለው « ነገ በሰዓት » የሚመጡ ስለ መሆናቸው የተነገራቸውን ይዘው ሔዱ ። በማግሥቱም እቴጌ ጣይቱ ከወይዘሮ ዘውዲቱ ጋር በመሆን ሲጠብቋቸው ልጅ ኢያሱ በሰጡት ቃል መሠረት መጥተው በመዠመሪያ መሶቡ በእቴጌና በዘውዲቱ ፊት ቀርቦ ነበርና ልጅ ኢያሱ የኔ መሶብ የት አለ ብለው ስለጠየቁ ይኸው አሏቸው ይኸን ጊዜ ልጅ ኢያሱ ከእቴጌ ጋር ለመጋበዝ ቅሬታ ስለታየባቸው እቴጌዪቱ ባንድ መሶብ መቅረቡ እኛን ቅር ይበለን እንጂ አንተማ ንጉሠ ነገሥት አይደለህም አሏቸው አብረውም በአንድ መሶብ ምሳ ከበሉ በኋላ ከእቴጌ ስለ መሬቱ መለቀቅ ምስጋና ተቀብለውና በክብር ተሰናብተው ሔዱ ። ከዚያ በኋላ እቴጌዪቱ መልእክቱን በሚገባ ከማቅረባቸው ሌላ እንዲህ ላለው መቀራረብ የፈጸሙትን ድርጊት በማስታወስ « የአቡነ ተክለ ሃይማኖት ያለህ ! እንዲህ ያለውን ስልት እንደምን አገኘኸው » ብለው ጠይቀዋቸው ኖሮ እሳቸውም « እግዚአብሔር አመልክቶኝ » ነው ብለው እንደመለሱላቸው በሰጡት ቃል ተናግረዋል ። (ባላምባራስ ከበደ አድነው ፡ ዝኒ ከማሁ 27 ሰኔ 1972 ) 
ለምሳሌ ያህል ብንጠቅስ የጦር ሚኒስትሩ ፊታውራሪ ሀብተ ጊዮርጊስ ብዙ ፍሪዳ አስነድተውብዙ ማርና ቅቤ አሲዘው እጅ መንሻ እያቀረቡ ይጐበኟቸው ታጥቀው አደግድገው የታዛኝነታቸውን ሥርዓት ይፈጽሙላቸው ነበር ። እቴጌዪቱ ተጠንስሶባቸው በነበረው ሤራ ውስጥ የተጫወቱትን ሚና በሚገባ ያውቁ ስለነበር ከተጋዙ ከአንድ ወር ባልበለጠ ጊዜ ውስጥ ለመዠመሪያ ጊዜ ሲጐበኟቸው « ሀብተ ጊዮርጊስ መቼ ትወደኛለህ ? አገሬ ልግባ ብል አስከለከልኸኝ » ብለው ሌሎችም የወቀሳ ቃሎችን ደረደሩባቸው ። ፊታውራሪም እጅግ በታወቀው ብልህነታቸው ።
ወደ ክፍለ ሀገርዎ አይግቡ ብዬ ከመኳንንቱ ጋር መክሬአለሁ ። ዕውሮች እንዳንሆን ብዬ ነው። እርስዎ ከሔዱ ምን ዐይንስ ምንስ ብርሃን አለን ብዬ ለኢትዮጵያ አስቤ ነው ። እርስዎስ ከኢትዮጵያ ሌላ ምን ሀገር አለዎ ሁሉንስ ያቀናው ያጸናው ማነው እርስዎ እንጂ ! ብለው መልስ ሰጡ ።  
( መምሬ መኰንንና ሊቀ ጠበብት አበበ ወረደ እና እዚያ የነበሩ ሌሎች ሰዎች ቃለ መጠይቅ እንጦጦ 21 መስከረም 1964 )


   እቴጌም በትዕግሥትና በተመስጦ ካዳመጧቸው በኋላ ጉዳዩን በአንክሮ በማየት በሥልጣን ተሳትፎ አማካኝነት ሌሎች የሚያገኙት የፖለቲካ ልምድ ለሀገሪቷ ጥቅም መሆኑን ከመገንዘባቸው የተነሣ « ሀብተ ጊዮርጊስ ረታኸኝ እኮ! እግዚአብሔር ይስጥልኝ ! ብለው እጅ መንሻውን ተቀበሉ » ብለው አሽከሮቻቸውን አዘዙ ። ወዲያውም የፊታውራሪውን ጉብኝት ምክንያት በማድረግ ግብር ለማብላት መሰናዶ ተደርጐ ስለ ነበር እቴጌ ጣይቱ በተገኙበት አዳራሽ መኳንንቱ ተሰብስበው በመምጣት ከፍ ያለ ግብር ሆኖ ዋለ ። በዚህም አጋጣሚ እቴጌ በተናገሩት ቃል ፊታውራሪ ሀብተ ጊዮርጊስን « አትለየኝ ጠይቀኝ » ብለው አሰናበቷቸው ።
ዳሩ ግን የእቴጌ ጣይቱ የእስራት ቀንበር ሦስት ወር ባልሞላ ጊዜ ሊወድቅላቸው ቻለ ። የዚህም ምክንያት የልጅ ኢያሱ መንግሥት ብዙ ሳይቆይ ወድቆ በመስከረም 1909 የሚኒስትሮቹ ካቢኔ ወይዘሮ ዘውዲቱ ምኒልክ ንግሥተ ነገሥታት ተብለው መንግሥቱን በመምራት እንዲተኳቸው መደረጉ ነው ። ይሁን እንጂ እቴጌዪቱ በታላቅ ክብር ቆይተው ወደ ነበሩበት ቤተ መንግሥት እንደገና ተመልሰው መቀመጡ ደረጃቸውን ዝቅ እንደሚያደርጋቸው በማሰብእዚያው እንጦጦ ቤተ መንግሥታቸው መሰንበቱን መረጡ ። 
( የሐዋርያ ጾም የተባለው ሐምሌ 5 ቀን የሚፈታው የሰኔ ጾም መሆኑ ነው ) ።
   ንግሥተ ነገሥታት ዘውዲቱ በሥልጣን ላይ ከተቀመጡ ወዲህ እቴጌ ጣይቱን ከመቼውም ይበልጥ ይወዷቸውና ያከብሯቸው እንደ ነበር ታሪክ ዐዋቂዎች ይናገራሉ ። በንግሥትነት ሥልጣን እንደ ተቀመጡ ለአንድ ወር ያህል በቤተ መንግሥት ሆነው እንግዳ እየተቀበሉግብር በማብላትና በማነጋገር መቆየት ነበረባቸው ። አንድ ወር እንደ ቆዩ ግን እቴጌ ጣይቱን ለመጐብኘት ወደ እንጦጦ ቤተ መንግሥት ሔዱ ። እዚያም ደርሰው እቴጌዪቱን እንዳገኟቸው በአክብሮት አጐንብሰው እጅ ለመንሣት ሲሞክሩ እቴጌ ጣይቱ በራሳቸው ላይ ያለውን የኢትዮጵያ ዘውድ የተከበረ እንደሆነ በማስገንዘብ በአሁኑ ጊዜ የዚህ ዐይነቱ አከባበር እሳቸው በተራቸው ሊያደርጉት የሚገባ መሆኑን በመጥቀስ ከተቀመጡበት ብድግ ብለው እንደሳሙዋቸው ይተረካል ።
   እቴጌ ጣይቱ እንጦጦ በነበሩበት ዘመን ሀገራቸው ኢትዮጵያ ጥፋት ላይ እንዳትወድቅ በመመኘት ቀንና ሌሊት ይጸልዩ ነበር ። ዐልፎ ዐልፎ ይጠየቁ ለነበረው መንግሥታዊ ጉዳዮችም ምክራቸውን በመለገሥ ይረዱ ነበር ። ለዚህም በጥቅምት ወር 1909 የወሎው ንጉሥ ሚካኤል የልጃቸውን አቤቶ ኢያሱን ከሥልጣን መውረድና መሳደድ በመቃወም ጦራቸውን በሸዋ ላይ ለማዝመት ዐዋጅ ባስነገሩ ጊዜ ያደረጉትን አስተዋጽኦ በምሳሌነት ለመጥቀስ ይቻላል፡
   ይህ እንደ ተሰማ የሸዋ መሳፍንትና መኳንንት ጊዜ ሳንሰጠው ወሎ ሔደን እንግጠመው በማለት እንደ ተስማሙ ፊታውራሪ ሀብተ ጊዮርጊስ ለማንኛውም እንጦጦ ወጥተን እቴጌን ብናማክራቸው ይሻላል የሚል ሐሳብ አቀረቡ ወጥተው በጉዳዩ ቢያማክሯቸው ።

 « ጥሩ ምክር አልመከራችሁም የወሎ መሬት በተፈጥሮ ምሽግነት አለው ብዙ ሰው ታስፈጃላችሁ ። ከዋድላ ከደላንታ ጦር እየተስፋፋ ይወጋችኋል እንደ ምንም ብላችሁ ወደዚሁ ወደ ሸዋ እንዲመጡ አድርጉ ሚካኤል ዠግና ሰው ነው ችኩል ነው ይመጣላችኋል » ብለው ጥሩ ብልሃት ሰጧቸው ። 

ልጅ ኢያሱ በአጭሩ የግዛት ዘመናቸው በተለያዩ ክፍላተ ግዛቶቻቸው ሲዘዋወሩ ቆይተው ነበር ። ለውድቀታቸው ዐይነተኛ ምክንያት የሆነው (1) በባለሥልጣኖች ላይ ጥብቅ ቁጥጥር ማስጠንቀቂያ ሹም ሽርና ከዚህም ዐልፎ እስከ ግድያ የሚደርስ ቅጣት ማዘውተራቸው (2) ከሳቸው ደረጃ የሚጠበቀውን ግብረ ገብነትና ፍትሕ እንደማያሟሉ የሚያስቆጥራቸውን ድርጊቶች መፈጸማቸው (3) ከሹማምንትና ከመኳንንት ጋር የጠበቀ ግንኙነት ካለመመሥረታቸውም በላይ ለአዛውንት ባላባቶች ተገቢውን አክብሮት ባለማሳየታቸው (4) ሃይማኖታቸውን ወደ እስልምና እንደቀየሩ የሚያስገምቷቸውን የማኅበራዊ ኑሮ ተሳትፎዎችን በማድረጋቸው ወዘተ ... ነው ። በልጅ ኢያሱ አስተዳደር ያልተደሰቱት በርካታ ባለሥልጣኖች እነዚህን ነጥቦች በማንሣትና በማጋነን ይልቁንም ከመዠመሪያው ዓለም ጦርነት አስቀድሞ በነበረው የዓለም አቀፋዊ ሁኔታ ልጅ ኢያሱ የናዚ ጀርመን አጋር ከነበረችው ነምሳ (ኦስትሪያ) ጋር የመሣሪያ ግዥ ስምምነቶችን እንደ ማድረግና ከጀርመን ቱርክ መንግሥታት ኤምባሲዎች ጋር እንደ መሰብሰብ ያሉ እንቅስቃሴዎችን ሲያካሒዱ ሰንብተው ሳለ የእንግሊዝ የፈረንሳይ የጣልያን መንግሥታት ጉዳዩን በጽሞና ይከታተሉት ነበር ። በኋላም ልጅ ኢያሱን በእስልምና ባህላዊ አለባበስ የሚያሳይ የፎቶግራፍ ቴክኒክ በመጠቀም ሥዕል አባዝተው እንዲሠራጭ በማድረግ ለውድቀታቸው የበኩላቸውን አስተዋጽኦ ማቅረባቸው ይታወቃል ።
   በተጨማሪም የሲኒማ አምፔር ባለቤት የነበረው አባት ሙስዬ ሊዮን የተባለ አርመን ፎቶ ግራፍ አንሺ ግብጽ አገር ሔዶ 20 000 ኮፒዊች አንሥቶ ማምጣቱ ይነገራል ። ሙስዬ ካቺክ ዝኒ ከማሁ ሚያዝያ 1972 ።
 
   መሳፍንቱና መኳንንቱም በገለጹላቸው የጦር ሥልት ምክር በመመራት ሲጠባበቋቸው በመቆየት ላይ እንዳሉ ልክ እቴጌ እንዳሉት ንጉሥ ሚካኤል ወደ ሸዋ ለመምጣት ሌት ተቀን ገሥግሠው ሲጓዙ እነ ፊታውራሪ ሀብተ ጊዮርጊስ በጥቂት ቀናት ውስጥ የሸዋን ጦር አሠልፈው በመምራት ሰገሌ ሜዳ እንደ ደረሱ ገጥመዋቸው ድል በማድረግ እንደ ማረኳቸው በታሪክ ይታወሳል ።
   በሌላ በኩል እላይ እንደ ተመለከተው እቴጌ ጣይቱ አጼ ምኒልክን ሐሳብ በማካፈልና በተግባር ከመደገፋቸውም በላይ ንጉሠ ነገሥቱ ከሞቱ በኋላ ንግሥት ዘውዲቱ ሥልጣናቸው ተዳክሞ ትእዛዛቸው እንዳይዛባ በማለት ከተጋዙበት ከእንጦጦ ሳይቀር ምክር መለገሣቸውን አሏቋረጡም ነበር ።
   እንደሚታወቀው ከአጼ ምኒልክ ሕመምና ከዕረፍታቸውም ወዲህ ዘመኑ የመሸጋገሪያ ስለነበረ በየበኩሉ የሥልጣን ሽኩቻ መብዛቱ ኢትዮጵያን በከፍተኛ ውዝግብ ውስጥ ጥሎ የተዳከመች አገር ስለሚያደርጋትና ይህም በበኩሉ ሊቀራመታት የሚፈልገው የውጭ ጠላት ምኞቱ መሆኑን በመገንዘብ እጅግ ይሠጉ ነበር ። ይህም እንደመሆኑ በየጊዜው በታመነ ሰው አማካኝነት ያስተላልፋቸው በነበሩ መልዕክቶች ንግሥት ዘውዲቱ አልጋቸውን የሚያጠናክሩበትን ዘዴ ይመክሯቸው እንደነበር ልዩ ጸሐፊያቸው የነበሩ አሁንም በሕይወት ያሉ ልጅ ደስታ ዓለሜ ይናገራሉ ። ( ልጅ ደስታ ፡ የተደገመ 27 ሰኔ 1972 ) 

የአገልግሎታቸው ፍጻሜ 

   ካለፈው እንደምንረዳው እቴጌ ጣይቱ ከማናቸውም ጉዳይ ይልቅ የሀገራቸውን አንድነትናደኅንነት የሚያስቀድሙና ለዚህም መሥዋዕትነት ለመክፈል የተዘጋጁ አስተዋይና ቆራጥ ኢትዮጵያዊ ጀግና ነበሩ ። በአገልግሎታቸውም ዘመን በሥልጣን የነበሩበትን ጊዜ ተሸጋግሮ በግዞት የነበሩበትን ዘመን በመጨመር እስከ ዕለተ ሞታቸው የሚደርስ ስለመሆኑ በዚሁ አጭር ታሪካዊ ዘገባ ግልጽ ሆኖ ይታያል ።
   እቴጌ ጣይቱ የደረሰባቸውን ፈተና ሁሉ በትዕግሥት ተቀብለው ጥቂት እፎይ ካሉ በኋላ ከአጼ ምኒልክ ጐን ሆነው የኢትዮጵያን አንድነትና ጥንካሬ ለማረጋገጥ ሲታገሉ ያሳለፉበት ዘመን ከዕለታት አንድ ቀን ትዝ ስላላቸው ከሰገነቱ ላይ ብቅ ብለው « ያ ቤት የትኛው ነው?ብለው ሲጠይቁ ከደንገጡሮቹ አንዷ « የእመቤቴ እልፍኝ ግምጃ ቤት ነበር » አለች ። እሳቸውም ትንሽ ተከዝ ብለው ከቆዩ በኋላ ቀበል በማድረግ « ነበር ለካስ እንዲህ ቅርብ ኖሮአል »
አሉ ይባላል ።
   ከዕረፍታቸው ጊዜ አስቀድሞ ታመው እቤት ሰንብተው ሳለ ንግሥተ ነገሥታት ዘውዲቱ አልጋ ወራሹና እንደራሴው ልዑል ራስ ተፈሪ መኰንን ሊቀ ጳጳሱ አቡነ ማቴዎስ እንደዚሁም ከፍተኛ ሹማምንት ወደ እንጦጦ ቤተ መንግሥት እየተመላለሱ ይጠይቋቸው ነበር ። ዕለተ ሞታቸውም የተቃረበ መስሎ በታየበት ጊዜ ወደዚያው እየወጡ ያድሩ ነበር ። የካቲት 4ቀን 1910 ሰኞ በመንፈቀ ሌሊት ሕመሙ ጸንቶባቸው ከሚወዱትና ከሚወዳቸው ሕዝብ በሞት ተለዩ ። የዕረፍታቸውን ዜና የኀዘኑንም ሥነ ሥርዓት ለማወጅ የቤተ መንግሥቱ መድፍ ኻያ አምስት ጊዜ ድምፁን አሰማ ።
   በአዲስ አበባ የሚገኙ መሳፍንት መኳንንትና ወይዛዝርት የዕረፍታቸውን ጊዜ በንቃት ይጠባበቁ ነበርና የመድፉን ተኩስ በሰሙ ጊዜ እያለቀሱ በመነሣት ከመቅጽበት እንጦጦ       ደረሱ። ወዲያውም የአዲስ አበባ አድባራት ደወሎች የኀዘን ድምፃቸውን ባለማቋረጥ ማሰማት ዠመሩ ። በሊቀ ጳጳሱ አቡነ ማቴዎስ መሪነት የተዠመረውም የጸሎተ ፍትሐቱ ሥነ ሥርዓት በብዙ ሊቃውንትና ካህናት ተካሒዶ እንደ ተፈጸመ በተለይ በግርማዊትነታቸው ይታዘዙ የነበሩት የጦር ሠራዊት አባሎችና የበላይ አዛዦች የጦር መሣሪያዎቻቸውን ይዘው እቴጌ በዐድዋ ጦር ሜዳ ላይ ያሳዩትን የቆራጥነትና የዠግንነት ሞያቸውን እየጠቀሱ በግጥም እየገለጡ በማሞገስ ይሸልሉ ይፎክሩና ያቅራሩ ነበር ።
( የሕመማቸው መንሥኤ ከእግራቸው እስከ ጉልበታቸው ድረስ በታየባቸው እብጠት አማካይነት ለማወቅ እንደሚቻለው የኩላሊት በሽታ እንደነበረ ይገመታል ። የውጭ ሀገር ሐኪሞችን ርዳታ ማግኘት ይፈልጉ እንደሆን ቢጠየቁ  « ከእንግዲህ ወዲያ ምን ለመጨመር » በማለት መልስ መስጠታቸው ይታወቃል ። ዝኒ ከማሁ ) ።   የኀዘኑ ሥነ ሥርዓት በእንዲህ ያለ ዝግጅት ተከናውኖ ከተፈጸመ በኋላ አስከሬናቸው በወርቅ ሐረግ በተከበበ የዕንጨት ሣጥን ተደርጎ በብረት ሣጥን ውስጥ ከገባ በኋላ በቀድሞ ቤተጸሎታቸው ውስጥ ሸራ ቤት እየተባለ ይጠራ በነበረው መንበረ ፀሐይ እንጦጦ ማርያም ቤት ውስጥ በታላቅ ክብር ዐረፈ ። ከዚያም ለተሰበሰበው ሕዝብ ትልቅ ግብዣ ተደርጎ የቀብሩ ፍጻሜ ሆነ ። እቴጌ ጣይቱ ከማረፋቸው አስቀድመው ለንግሥት ዘውዲቱ « ልጄ ማሚቴ ሆይዐፅሜን ከአባትሽ ዐፅም እንዳትለዪ አደራዬን ሰጥቸሻለሁ » ብለው መናዘዛቸው በታሪክ ይወሳል ።
   ንግሥት ዘውዲቱ በታኅሣሥ 1920 የአጼ ምኒልክን ዐፅም ከቤተ መንግሥቱ አስወጥተው በበዓታ ቤተ ክርስቲያን ውስጥ ለማኖር መቃብር አሳንፀው በነበሩበት ጊዜ በአጠገቡ ለእቴጌ ጣይቱም ዐፅም ማረፊያ አዘጋጅተው ነበር ። በመሠረቱም የእቴጌን ዐፅም ለማዛወር የነበራቸውን ሐሳብ በገለጹ ጊዜ የእንጦጦ ካህናት እቴጌ ጣይቱ ለኛም እናት ናቸውና መታሰቢያነታቸውን እንሻለን አይሆንም በማለት የተቃውሞ ድምፃቸውን አሰሙ ። ዳሩ ግን የኑዛዜውን ቃል አብራርተው በማስረዳት የአዎንታ ቃላቸውን አግኝተው የእቴጌ ዐፅም ከፍ ባለ ሥነ ሥርዓት በክብር ወርዶ በተዘጋጀው ሥፍራ እንዲያርፍ ተደረገ ። በአሁኑ ጊዜ የእቴጌ ጣይቱ የአጼ ምኒልክና የንግሥት ዘውዲቱ መካነ መቃብር በበዓታ ቤተ ክርስቲያን ምድር ቤት ውስጥ በመንበሩ ትይዩ ሳጥኖቹ ተፈልፍለው በተሠሩ ዕብነ በረድ ታሽገው እንደቆዩ በወለሉ ላይ መደዳውን ተቀምጠው ይገኛሉ ።
   የዕብነበረዱ ሥራ በዕደ ጥበብ ሥራ እጅግ ዐዋቂ በነበረ አንድ ግሪካዊ እንደ ተከናወነ ይነገራል ። እቴጌ ጣይቱ በሞት የተለዩዋቸውን የሕይወት ጓደኛቸውን ጥለው በግዞት እንዲቆዩበተገደዱበት በእንጦጦ አፋፍ ላይ ሆነው አዲስ አበባ ብለው በመሠየም በፊንፊኔ አካባቢ የቆረቆሩትን ስመ ጥሩ መዲና በዐይን በመቃኘት « ያ ቤት የትኛው ነው » ብለው የጠየቁት የምኒልክን መቃብር ባይናቸው ሲፈልጉ ይሆን ? የሰው ሕይወት ኃላፊ ነው ታሪክ ግን ሠሪዋንለዘላለም ታስታውሳለች ። 
   በዚያች ደቂቃ እቴጌ ጣይቱ ስማቸውን የሚያስጠራ ታሪካቸውን የሚያስታውስ አንድ ልጅ እንኳ ሳይወልዱ ማለፋቸውን ሳያሳዝናቸው እንዳልቀረ መገመቱ ቀላል ነው ። ይህንም ኀዘን ለግዞት ወደ እንጦጦ ከመውጣታቸው ጥቂት ጊዜ በፊት ሊሸኟቸው በተሰበሰቡት መሳፍንት መኳንንትና ወይዛዝርት ፊት ፡
	« ተወዶ ከመኖር ተጠልቶ መውለድ 
	  ማን ያይብኝ ነበር ይህን ሁሉ ጉድ »
ብለው ባሰሙት ግጥም ገልጸውታል ።
   እቴጌ ጣይቱ የብዙ ሠራዊት ሥራ ባለውለታ ናቸው ። ሌላው ቢቀር ስማቸውን የሚያስጠራ አንድ ሐውልት እንኳ ሳይሠራላቸው በመቅረቱ በታሪክ ዐዋቂዎች ዘንድ ከፍተኛ ቅሬታ ሳይሰማ እንዳልቀረ እሙን ነው ። ሆኖም ጠላት እንኳ ሊደመስሰው ያልቻለውንና የማይችለውን የዘመናዊነት ስምና የዠግንነት ዝና ለሀገራቸው አትርፈው አልፈዋል ።
   አብዮታዊው የአሁኑ ትውልድ የኝህን የታጋይ ሴቶች አርዓያና ምሳሌ የሆኑ ታላቅ ኢትዮጵያዊት ሥራቸውን በማስታወቅና ስማቸውን በማደስ ውለታቸውን ለመመለስ ጥረት ማድረግ ከግዴታዎቹ እንደ አንዱ አድርጎ ሊቈጥረው ይገባል ።
   ይህች አነስተኛ ጽሑፍ በሰፊው ተሠራጭታ በርካታ አንባቢያን ካገኘች ዘንድ ደራሲው በዚህ አቅጣጫ የበኩሉን ትሑት አስተዋጽኦ ለማቅረብ ከረዥም ጊዜ በፊት የነበረው ምኞት እንደ ተሳካለት ይቈጥረዋል ። 




የመረጃዎች ዝርዝር

ሀ/  የታተሙ ጽሑፎች 

አፈ ወርቅ ገብረ የሱስ ዘብሔረ ዘጌ ፡ አጤ ምኒልክ ፡ ሮማ ፡ 1901 ፡ ገጽ 78
ብጹዕ አቡነ ፊሊጶስ ኢየሩሳሌምን ዕወቁ ፡ ብርሃንና ሰላም ማተሚያ ቤት ፡አዲስ አበባ 1964

Chipolla, arnaldo, ,, Un 'Imperatrice d' Ethiopice'' Romanzo Collezione Economice, Firenze, Beeporad.
 
ዓመቱና ገጽ አልተሰጠም በዶ/ር አባ ገብረየሱስ ተርጓሚነት የቀረቡ ጥቅሶች 

Garrection, Peter Phillips, History of Addis Abeba from its Foundation in 1886- 1960 , Thesis Presented for the degree of doctor of Philosophy in the University of London, 1974

ገብረ ሥላሴ (ጸሐፌ ትእዛዝ) ታሪከ ዘመን ዘ ዳግማዊ ምኒልክ ብርሃንና ሰላም ማተሚያ ቤት አዲስ አበባ 1959

Pankhurst, Richard, State and land in Ethiopian History Institute of Ethiopian Studies, Addis Ababa, 1966 
Rossetti, Carlo, Storin Diplomatica del Ethiopia il Regno Minilk II , Teoino, 1910.

በዶ/ር አባ ገብረየሱስ ተርጓሚነት የቀረቡ ጥቅሶች 

   Rosenfeld, Chirs Prouty,  Empress Taitu Bitoul, Loeness of Judah in the Proceeding of the first United State conference on Ethiopian Studies, by harold G. Marcus ed Michigan State University. May 1973. 

Salimbeni Augusto, Crispi E. Menelich, edited by Carlozagli Indoustria Liberaria Tipographica Editrice, Torino, 1956.

ተክለ ጻድቅ መኩሪያ የኢትዮጵያ ታሪክ ከአጼ ቴዎድሮስ እስከ ቀዳማዊ ኃይለ ሥላሴ ብርሃንና ሰላም ማተሚያ ቤት አዲስ አበባ 5ኛ እትም 1965 

Zole, Corrado Ethiopia d'ojj, Societa anonima Italiana rtareigrafiche' Roma, 1930 p. 78-79

በአቶ አበበ ገብረ ጻድቅ ተርጓሚነት የተገኘ 
መኰንን እንዳልካቸው ፡ ጣይቱ ብጡል ፡ አዲስ አበባ ፡ 1956

ማኅተመ ሥላሴ ወልደ መስቀል (ብላቴን ጌታ) ሁልቈ ትውልድ ዘ ንጉሥ ሣህለ ሥላሴ አዲስ አበባ 1965 ገጽ 30 እና አባሪ ሠንጠረዥ ( 2ኛ ሰሌዳ )



ለ. የእጅ ጽሑፍ 

Sergew Hable Selassie, The Struggle for Power  In the Modern Ethiopian History,
Senior University Course Lecture note Addis Ababa 1969

ከአብዱራህማን የሀያ ተዘጋጅቶና ለዚህ ጥናት ዓላማ ተተርጉሞ የቀረበ ነሐሴ 1972

ተአምረ ማርያም ፡ በእንጦጦ ማርያም ተአምረ ማርያም ተመዝግቦ የሚገኝ ማስታወሻ ጸሐፊውን ዓመቱንና ገጹን ለማረጋገጥ አልተቻለም ።

ዓፅመ ጊዮርጊስ (አቶ) ከፊታውራሪ አበበ ገብሬ እጅ የሚገኝ የጽሑፍ ማስታወሻ በመጥቀስ         ተሰጠ መግለጫ አዲስ አበባ 1968
ዓፅመ ጊዮርጊስ (አቶ) የልጅ ልጃቸው ከሆኑት አቶ ስለሺ ገብረ ጊዮርጊስ ዘንድ የሚገኝ ማስ      ታወሻ ደብተር (የተጻፈበት ጊዜ አልታወቀም) አዲስ አበባ 
ዶክተር አባ ገብረየሱስ ከውጭ አገር ደራሲያን ተጽፎ የተገኘ የእቴጌ ጣይቱ ዝክረ ዜና የስ       ድሳ ገጽ የታይፕ ጽሑፍ አዲስ አበባ ።
ወንጌል ፡ በእንጦጦ ማርያም ወንጌል ተመዝግቦ የሚገኝ ማስታወሻ ፡ እንጦጦ ጸሐፊውን ዓመቱንና ገጹን ለማረጋገጥ አልተቻለም ።

Eyayu Lulseged, Ras Wale, unpublished history B.A . paper Addis Abeba University , Addis Abeba, June 1980.

      ሐ. ቃለ መጠይቆች 

   መሐመድ በኪር አባታቸው ፡ አጼ ምኒልክ የሙካሽ ሥራ ዐዋቂ በመሆናቸው ከቱርክ አገርያስመጡዋቸው ሆነው ሳለ እሳቸው እዚሁ አድገው እስከ ዕለተ ሞታቸው ኖረዋል ። ዳግማዊምኒልክ ትምህርት ቤት ፈረንሣይኛ ትምህርት ከደራሲው ጋር ይማሩ በነበረበት ጊዜ የተደረገ ውይይት አዲስ አበባ 1914

መምሬ መኰንን ወልደ አረጋዊ ፡ አጼ ምኒልክ በታመሙበት ጊዜ ከእንጦጦ ኪዳነ ምሕረት           ጠበል ያመላልሱ የነበሩ በሰማንያ ዓመታቸው ነሐሴ 13/ 1970 ያረፉ አዛውንት እን         ጦጦ 1964 (የተደረገ መጠይቅ)  
መርስዔ ኀዘን ወልደ ቂርቆስ ፡ በሰማንያ ዓመታቸው ጥቅምት 29/1971 ያረፉ ታዋቂ የሆኑ          በተለይ የስዋሰው ደራሲ ፡ አዲስ አበባ 
ሙሴ ካሺክ ቦጐሲያን ፡ የአጼ ምኒልክ ባለውለታ በመሆናቸው የሰሎሞን ኒሻን ተሸላሚ የነበ       ሩትን ታዋቂ አባታቸውን በመከተል በቤተ መንግሥት ውስጥም በተለይም የፈረስ ጨ      ዋታ አሽቀዳዳሚ በመሆናቸው ቅርብ ግንኙነት የነበራቸው ባለፈው መንግሥት ውስጥ      ም በረዳት ሚኒስትር ማዕረግ ያገለገሉ የሰባ አምስት ዓመት አካባቢ ዕድሜ ያላቸው ታ      ሪክ ዐዋቂ አዛውንት አዲስ አበባ ሚያዝያ 1972 (የተደረገ መጠይቅ)
ሥዩም ተሰማ (ቀኛዝማች) ፡ የአጼ ምኒልክ የእልፍኝ አሽከር በመሆን ያገለግሉ የነበሩ የሰማ        ንያ ስድስት ዓመት አዛውንት አዲስ አበባ መስከረም 6/ 1973 እና ነሐሴ 1972 (የተ        ደረገ መጠይቅ) 
ብፁዕ አቡነ ፊሊጶስ ፡ ከ1945-1975 እ.ኤ.አ. በኢየሩሳሌም ውስጥ የኢትዮጵያ ኦርቶዶክስ          ቤተ ክርስቲያን ሊቀ ጳጳስ የሰማንያ አምስት ዓመት ዕድሜ ያላቸው አዛውንት አዲስ        አበባ 1976 እ.ኤ.አ የተደረገ ቃለ መጠይቅ 
ተክለ ጊዮርጊስ ናቄ ፡ (አቶ) በቤተ መንግሥት ግቢ የቁም ጸሐፊ የነበሩ የሰማንያ ሰባት ዓመ       ት ዕድሜ ያላቸው አዛውንት ፡ አዲስ አበባ ነሐሴ 1972
ተክለ ጻድቅ መኩሪያ ፡ (አቶ) የጥንታዊ ቅርሶች አስተዳደር ተብሎ ይታወቅ ለነበረው በሚኒ       ስትር ደኤታ ማዕረግ ዋና ኃላፊ የነበሩና የኢትዮጵያ ታሪክ ተከታታይ ምርምራዊ መ       ጽሐፍ የደረሱ (አዲስ አበባ ነሐሴ 1972 የተደረገ መጠይቅ)
ኃይለ ማርቆስ ገብረወልድ ፡ (ባላምባራስ) አቡነ ማቴዎስ ዘንድ ከማደጋቸውም በላይ የእልፍ        ኝ አሽከራቸውና ቡና ቀማሽ የነበሩ የዘጠና ዓመት ዕድሜ ያላቸው አዛውንት አዲስ አ       በባ 16 ነሐሴ 1972 የተደረገ መጠይቅ)
ሕይወት ኅዳሩ (ቀኛዝማች) ፡ « ያች ቀን ተረሳች » በሚል ርዕስ ስለ ሕይወት ታሪካቸው የጻ       ፉ ታሪክ ዐዋቂ አዛውንት (አዲስ አበባ ጥቅምት 1972 የተደረገ መጠይቅ) 
አበበ ገብሬ (ፊታውራሪ) ፡ ከልጅነታቸው ጊዜ ጀምሮ በስድሳ ስምንት ዓመታቸው 10              ሐምሌ 1970 ዕለተ ሞታቸው ድረስ የደራሲው የቅርብ ጓደኛ የነበሩ ስለ ኢትዮጵያ         ታሪክ በሁለት ቦልዩም በታይፕ የተዘጋጀ ጥናት ያላቸው ከዚህና በተለይም የአቶ ዐፅ        መ ጊዮርጊስን የግል ጽሑፍ ማስታወሻ በመጥቀስ የተሰጠ ማስረጃ ፡ አዲስ አበባ በተለ       ያዩ ጊዜያት የተደረገ መጠይቅ)
አበበ ወረደ (ሊቀ ጠበብት)፡ በሰማንያ ስድስት ዓመታቸው በጥር 12/ 1971 ያረፉ የእንጦጦ        ማርያም ቤተ ክርስቲያን ከመልአከ ፀሐይ ቀጥሎ ባለው በምክትል ኃላፊነት ማዕረግ         ያገለገሉ ታሪክ ዐዋቂ አዛውንት (እንጦጦ 1964 የተደረገ መጠይቅ) 
አባ ያሬድ ፤ ኢየሩሳሌም ለኻያ ሁለት ዓመት የኖሩ መነኩሴ በአሁኑ ጊዜ የድሬዳዋ ቤተ ክህ          ነት ቅርንጫፍ ሥራ አስኪያጅ ሆነው የሚሠሩ (አዲስ አበባ ነሐሴ 1970 የተደርገ           መጠይቅ)
አሸብር ገብረ ሕይወት (ባላምባራስ) ፡ የነጋድራስ ገብረ ሕይወት ባይከዳኝ ልጅ በአሁኑ ጊዜ           የሰባ ዓመት አዛውንት የሆኑ አዲስ አበባ ጳጉሜ 1972
አክሊሉ ገብረ ኪሮስ (አፈ ሊቅ) ፡ የትንሣኤ ዘጉባኤ ማተሚያ ቤት ባልደረባ የሆኑ በአሁኑ             ጊዜ ወደ ሰባ አምስት ዓመት የሚጠጋ ዕድሜ ያላቸው አዛውንት
አድማሱ ተክለ ማርያም (መምሬ) ፡ የስድስት ወር ሕፃን ከነበሩበት አንሥቶ በእቴጌ ጣይቱ 
          እጅ ያደጉና የተማሩ የእንጦጦ ማርያም ካህን በሰማንያ አምስት ዓመታቸው መጋ
          ቢት 14/ 1968 ያረፉ 
ከበደ አድነው (ባላምባራስ) ፡ አባታቸው ሊቀ መኳስ አድነው ጐሹ ከመቅደላ ግዞት ጊዜ ዠ            ምሮ ከአጼ ምኒልክ ተለይተው የማያውቁ ባለሟልና ተዋቂ የአድዋ ዠግና ኖረው           ሳለ በ1892 ባረፉ ጊዜ በእግራቸው በመከተል ከወግ ዕቃቸው ጋር በቤተ መንግሥ           ት ውስጥ ከፍተኛ የእልፍኝ አሽከር በመሆን በተለይም ከእቴጌ ጣይቱ እጅግ ቅብ           ሆነው የኖሩ የሰማንያ አምስት ዓመት ዕድሜ ያላቸው አዛውንት አዲስ አበባ 
ከቤተ መንግሥት ባለሟሎችና አሽከሮች እንደዚሁም ሌሎች ዘንድ በሰፊው የሚነገር አፈ          ታሪክ 
ወርቁ ይታጠቁ (አቶ) ፡ በቀድሞ መንግሥት ጊዜ የራዲዮ መገናኛ ዋና ኃላፊ የነበሩ በአሁኑ         ጊዜ ዕድሜአቸው ወደ ሰባ አምስት ዓመት የሚጠጋ አዛውንት 
ውቤ (ሊቀ ጠበብት) ፡ በደብሩ ትልቅነት ሦስተኛውን ደረጃ ለያዘው ዑራኤል ቤተ ክርስቲያ        ን አለቃ የነበሩ በዘጠና አራት ዓመታቸው በታኅሣሥ 1972 ያረፉ ታሪክ ዐዋቂ አዛ          ውንትደስታ ዓለሜ (ልጅ) የእቴጌ ጣይቱ አክስት ልጅ በመሆናቸው በቤተ መንግሥ        ቱ ውስጥ እንደ ልጅ ሆነው ያደጉ እቴጌ ጣይቱን እስከ የካቲት 1910 ዕለተ ሞታቸ         ው ድረስ ከአጠገባቸው ያልተለዩ በአሁኑ ጊዜ የሰማንያ ዓመት ዕድሜ ያላቸው ታሪ         ክ ዐዋቂ አዛውንት አዲስ አበባ 
ግዛው ጣይቱ (ነጋድራስ) ፡ የእቴጌ ጣይቱ ሆቴል ገቢ ተቈጣጣሪና ገንዘብ ያዥ ወደ ሰማንያ         ዓመት በሚጠጋ ዕድሜያቸው በ1963 ያረፉ አዲስ አበባ ።
ገብረ ሕይወት በለጠ (ብላታ) ፡ አሉ ከሚባሉ የጐንደር ታሪክ ዐዋቂ ሊቃውንት አንዱ የሆኑ          የሰማንያ ሰባት ዓመት ዕድሜ ያላቸው አዛውንት አዲስ አበባ 25 ሐምሌ 1972



መ. የእንጦጦ ጉባኤ መስከረም 1964

አድማሱ ተክለ ማርያም / መምሬ ፤                 ከላይ የተጠቀሱ 
መኰንን ወልደ አረጋይ / መምሬ  ፤                 ከላይ የተጠቀሱ 
ደስታ ዓለሜ / ልጅ ፤                                ከላይ የተጠቀሱ
አበበ ወረደ / ሊቀጠበብት                            ከላይ የተጠቀሱ

ሸንኮሩ ወልደ የሱስ / አቶ በሰባ ሰባት ዓመታቸው መጋቢት 1971 ያረፉ 
የእንጦጦ ማርያም ዲያቆን እንጦጦ 1964


ግጥሞች

እቴጌ ጣይቱ ተቃራኒዎቻቸው እያየሉ በመጡበት ጊዜ የገጠሙት ግጥም ።
		
		« እኔ የሚያሳዝነኝ የማዝንላት በውነት 
		  አበሻ የሚሏት ዘመድ የሌላት ሴት
		  ጉልበቷም አለቀ የላትም እረዳት
		  ዐይኗም ተሠወረ አንድም መሪ የላት ፤
			ምኒልክ ያለችው አንድ መሪ ቢኖራት 
			እሱም ተያዘና እቤት ቢውልባት
			ወዳጅም ጠላትም ሁሉም አቃለሏት ። »

 ይህ ግጥም ጠቦ ከሚባል በገና ደርዳሪ ተዘፍኖ ዘፈኑን የሰሙት ልጅ ኢያሱ እንዲያዝ አዘዙ፡እሳቸውም « ዐይኗም ተሠወረ አንድም መሪ የላት » ያልከው እኔን አይደለም ወይ '  ብለው ራስ ተሰማ ቤት ተወስዶ ልብሱን እንዲያወልቅ ከተደረገ በኋላ ሳማ (የሚለበልብ ቅጠል) ላይተጥሎ እንዲሰቃይ ተደረገ ። እቴጌም ጉዳዩን እንደ ሰሙ ከወደቀበት አስነሡና አሻሽተው ተልባና ማር እያስጠጡ አስታምመውት ዳነ ይባላል ።
ጠቦ ከዳነ በኋላ ከዚህ በታች የተመለከተውን ግጥም ዘፈነ ።

« ሻኛና ፍርንባ ሞልቶ ከቤትህ
በሳማ ገደፍኩኝ ምነው ንፍገትህ
እምዬ ምኒልክ እናቴ ምኒልክ ይህን ጉድ አልሰማ 
በፋሲካ ምድር ገደፍኩኝ በሳማ ። »

ከባላምባራስ ከበደ አድነው ቃለ መጠይቅ አዲስ አበባ ሰኔ 1972 የተገኘ ። በሌላ በኩል ልጅኢያሱን በመደገፍ ወደ ሐረር ለመሔድ በተነሡበት ጊዜ አንድ ወታደር በሚቀጥለው ግጥምእንደ ሸለለ ይነገራል ።

« አባ ጤና ኢያሱ ጥይት ግዛ ጥይት ግዛ 
  ወገብክን ይጭነቀው 
  እኛ ሰማን ወሬ አንተ የማታውቀው ! »
እቴጌ ጣይቱ ምኒልክ በሞቱ ጊዜ ያሰሙት የኀዘን ግጥም 
		 ነጋሪት ማስመታት ነበረ ሥራችን 
		 እምቢልታ ማስነፋት ነበረ ሥራችን
		 መለከት ማስነፋት ነበረ ሥራችን
		 ሰው መሆን አይቀርም ደረሰ ተራችን
እቴጌ ጣይቱ በግዞት ላይ ሳሉ ከገጠሟቸው ግጥሞች 
		 ሐሚና ሳይበዛ ሳይገባብን ባገር
		 ወየው ዓለም በኛ እንዴት ያምር ነበር
		 ተወዶ ከመኖር ተጠልቶ መውለድ 
		 ማን ያይብኝ ነበር ይህን ሁሉ ጉድ !
በሥርዓተ ኀዘኑ ላይ የተነገሩ ሙሾዎች 
		 የመካን ቤትና ባመድ የነገደ
		 እቴጌ ምንጊዜ ቤትዎ በረደ
		 ምሳዬን በልቼ ራቴን አቡክቼ
		 መጣሁ ዘገም ብዬ
		 ልጅሽ አይቆጣኝ አንቺ አታይኝ ብዬ
			     
				( ከወ/ሮ ጣዲቄ ፤ '  አዝማሪ '  ጻዲቄ )

		ገበያ ብወጣ ተወደደ ከብቱ 
		ነድታው ገዝታው ሔደች እቴጌ ጣይቱ
		መቋሚያውን ይዞ ቆሟል አሽከርዎ
		እቴጌ ይነሡ ይሒዱ አገርዎ
		ዝናቡ ዘነበ የማይችለው ዝኆን
		እኔንስ ቀን መታኝ የትገባው ይሆን ።
			( ከወ/ሮ የተመኙ አሉላ )
		ስንወጣ በምቢልታ ስንገባ በምቢልታ
		ወዲያው ሰንጋ ጣሉ ይዘርጋ ገበታ 
		ይህ ነበር ሥራችን ሰው መሆን አይቀርም
		ደረሰ ተራችን ።
			( ከወ/ሮ አሰለፈች ወንዴ )
በስተወሌም በኩል በስተጉግሳም በኩል ሳሳብኝ ሌማቱ
      በስተዐመዴም በኩል ሳሳብኝ ሌማቱ 
      ጠፍታለች መሰለኝ እንጀራ ጣይቱ
      በሸዋ በሰሜን ብትወጣ ጣይቱ
                            
                           *       *        *
         ላንድ ቦታ አይደለም ሞተች ለፍጥረቱ ። 
                            
                            *        *        *
	ኗ ያማርኛ ቅኔ ኘ ብላቴን ጌታ ማኀተመ ሥላሴ ።
